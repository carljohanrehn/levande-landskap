---
layout: post
title: Besök på Fårön
# date: 2022-08-25 10:35:47
tags: 
  - Gotland
categories: 
  - De stora öarna i Östersjön
---

En klar och sval vårmorgon, den 23 maj, kom jag cyklande till Fårösund och tog färjan över till Fårön. Det var mitt första besök på den avlägsna ön. Med stora förväntningar steg jag i land, och det första jag såg var något för en östgöte lika främmande som Tahitis kust med söderhavsfolkets hyddor.

<div class="row mt-3">
    <div class="col-sm mt-3 mt-md-0">
        {% include figure.html path="assets/img/fårö-gamlehamn-raukar-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
    Fårö: raukar vid Gamlehamn.
</div>

Över den ödsliga stranden, täckt med grågrönt kortsnaggat gräs, välvde sig en blå himmel, men färgtonen i denna rymd var en annan än den vanliga &mdash; där fanns något kritaktigt i det blå, ett svävande skimmer av vitt, ett återsken av kustens kalkvita bård mot havet. Mitt på den öde strandängen stod ett hus med en hög, märkvärdig takresning, som ovillkorligen förde tanken till någon tropisk infödingsby. Huset var en _lambgift_, ett fårhus, det visste jag. Det mörka, höga taket var täckt med något, som liknade vass eller snarare en grovvuxen starr. Det var ag, tak-ag, som i gamla tider brukades överallt på Gotland till att täcka taken med. På själva huvudön är ag taken snart helt försvunna, men här på Fårön finns det ännu rätt många kvar.

Sådan var landstigningen på Fårön, och resans fortsättning bekräftade det första intrycket av något ovanligt och främmande. Visst kände man igen gotlandsnaturen; samma berggrund, det hårda kalkstensgolvet, stack fram litet varstans under skogens grästorv och vägens vita damm. Men allting föreföll på något sätt äldre, nästan fornåldrigt.

Framför mig låg vägen bländvit mellan höga tallar i en skog, som hade en viss likhet med den magra hällmarkstallskogen på storlandet men ändå var något nytt: skogen stod gles som en park, och den gröna liksom kortklippta gräsmattan låg jämn och utan buskar. Den första varelse, jag mötte i denna skog, var en tacka av de bekanta utegångsfåren med sina tvillingar. Mitt andra möte var en Fåröbo, en ung hemmansägare, som gick och harvade trädan på en åkerlycka i skogen.

&#8220;Vi har inte hunnit faga ordentligt i år i hagen&#8221;, sade han på tal om betet och utegångsfåren.

&#8220;Faga&#8221; är feja och vad han sade var betecknande för gammal arbetssed på Gotland: det var inte bara ängen, slåttermarken, som måste fagas, utan också hagmarken, för det viktiga sommarbetets skull. Fagningen i dessa vidsträckta tallhagar består i att man håller undan enbuskarna och plockar ihop och kör bort eller bränner grenar och annat skräp, som hindrar gräsväxten.

Åkerlyckan, där den unge hemmansägaren arbetade med sin harv, var den märkvärdigaste åker jag hade sett i all min tid. Under harven rasslade gråvit klappersten; det är dagsens sanning att jag inte kunde upptäcka ett spår av jord mellan stenarna. Många av Fåröns åkrar ligger på de breda klapperstensfält, som är ett minne av Östersjöns forna storhetstid. Naturligtvis finns det jord i botten, fast det enda man ser är ett stenröse. Det växer rätt bra på dessa klapperstensåkrar; fem, sexhundra kilo råg per tunnland är vad man kan räkna med, när sommaren inte är för torr, sade den unge jordbruka ren. &#8220;Men hade vi inte släket, fick vi väl inte ett strå.&#8221;

&#8220;Släket&#8221;, det är tången, den goda gödsel, havet ger. Var gård har sin släketäkt vid stranden, noga utmätt efter hemmansdelarna. Så är det inte bara här utan i regel överallt vid våra kuster, där tång driver i land. En gård har &#8220;9 steg&#8221; vid den givande stranden, en annan som är dubbelt större, har 18 och så vidare. Lotterna är noga åtskilda genom gränspålar, stadigt nerslagna i sanden. Det beror på vinden och turen, hur mycket tång som driver i land. När hård vind eller storm ligger på, kan man få många lass till skänks av havet på en enda natt. På hösten och förvintern kör man tång från stranden och lägger upp den i högar vid gårdarna. Det arbetet bör vara undanstökat till julen. Klapperstensåkrarna på Fårön ger en råggröda vartannat år. Endast höstsäd kommer i fråga; av vårbruk skulle jorden bli för starkt uttorkad. Vartannat år ligger åkern i träda, men ofta tar man då en potatisgröda.

Vid en av gårdarna mitt på ön var potatissättningen just i gång. I plöjarens fjät gick hans hustru; med van hand lät hon potatisarna falla i plogfåran genom åkerns torra stenrammel, och tätt efter henne kom drängen, som fyllde fåran med tång från en sträng, utlagd i förväg. Det måste gå snabbt, tången får inte torka utan måste i saftiga klumpar hamna i fåran ovanpå potatisen. När nästa fåra plöjes, lägger sig tiltan av klappersten över tång och potatis. Och så är det bara att vänta med god tillit, medan sommaren fullbordar verket.

Jag cyklade vidare i nordlig riktning genom de väldiga tallhagarna. Deras mark var så hårt betad av de många fåren, att man knappt kunde upptäcka en enda ung tall eller tallplanta.

Framför allt annat var det skogen som gav ön ett främmande drag. Efteråt har jag förstått att denna bild av förhärjad skog och yttersta fattigdom var en ännu kvardröjande syn ur det förflutna. Detta var forntidens och medeltidens skog, på väg att gå under och förvandlas till öppen, kalbetad mark. Vad vi nu finner märkligt och vackert, ja rent av romantiskt, den halvöppna betesskogen i Skåne, den utpinade tallskogen här på Fårön, hagmarken i Småland, den skoglösa ljungheden i Halland, i Bohuslän, det var ännu för 1800 talets människor en skräcksyn och ett hot för framtiden.

En hushållare som P. A. Säve målar med kraft en sådan framtidssyn. Han talar om skogen på Gotland sådan han ser den runt omkring sig: betesdjuren har gjort rent hus, &#8220;och så bebådar högskogens gleshet genom frånvaron av enen och all underskog nu mångenstädes skogarnas slutliga fall, som förorsakas i synnerhet av det gemensamma betandet året runt&#8221;.

Märk de sista orden! Redan Säve såg och förstod vad en sen tids forskning har bekräftat &mdash; vinterbetningens ödeläggande verkan. Han talar om den forna timmerskogen på Sudret, &#8220;varom de digra stubbarna därstädes ännu påminna, ävensom de så betecknande namnen på flera gårdar, t. ex. Skoge, Skogs, Hägvide, Bjärvide av vid, ved eller skog.&#8221; En och annan _lambbonde_ kunde ännu i början av 1800-talet äga 1 000, ja 1 500 får. På Sudret höll man varje höst de stora &#8220;fårsamlingarna, som äro på en gång marknad och folkhögtid; nöjen av det stilla herdelivet som vår tids bönder allt mer mista för det mödosammare åkerbruket&#8221;.

Säves röst skälver av vrede och oro, när han skildrar skogens eländiga tillstånd på Gotland, cirkelsågens framfart, virkesexporten, landets förfulning. Han sammanfattar: &#8220;Vid allt detta outsägliga lands fördärv, som nalkas med stora steg, har Gotlands folk något hopp om en framtid endast i världsdanadens outtömliga alstringskraft som tyst ersätter vad de otacksamma människorna i sitt oförstånd med så mycket dån förstöra&#8221;.

Just detta har skett. De sista hundra åren har sett betesdjuren tas ur skogen, såren läkas och skogen förnyas i en kraft och en utsträckning som ingen kunde ana på Linnés eller Säves tid.

Det uråldriga herdelivet går mot sin förintelse. Vad som ännu finns kvar av detta herdeliv och dess landskap är ett levande minnesarv, dyrbart för oss alla i sitt sammanhang med vår inre historia och den svenska markens öden. Man har skäl att betänka detta i tallskogarna på Fårön. Det ger djup och färg åt dagens perspektiv.

Skogen är gammal, stormbruten, full av halvdöda, ihåliga, insekthärjade träd. Det är säkert detta som gör att Fårön hyser en av vårt lands allra sällsyntaste fåglar, blåkråkan, en praktfull uppenbarelse i lysande, metalliskt skimrande blått, ett levande motstycke, kanske rent av urbilden till sagans Fågel blå. I de gamla skröpliga tallarna finns det gott om bohål efter spilkråkor, och dessa lägenheter passar förträffligt åt blåkråkorna, som inte har kraft att hacka hål med egen näbb.

Någon glimt av den sagolika fågeln fick jag visserligen inte; kanske var blåkråkan ännu inte återkommen från Sydafrika till sin karga sommarskog på Fårön. Men den fortsatta färden gav mycket annat att se. Genom Fåröns inland sökte jag mig vidare åt norr. Gång på gång hände det, att utsikten öppnade sig över någon av de många &#8220;vätarna&#8221;. Genom det fullkomligt klara vattnet, som krusade sig för ostyriga vindkårar, såg man den vita blekebottnen.

Ibland hade gläntorna i skogen en helt annan färg: det kom ett skimmer av blått och varmt brunrött mellan tallarna. Detta var träsken och deras &#8220;aglundar&#8221;. Träsk betecknar på Gotland liksom i Nordsverige en sjö, ett öppet vatten, således inte ett kärr. Agen är gotlandssjöarnas vass, den kan växa i väldiga fält men bildar ofta rundade bunkar, spridda som holmar över vattnet.

Här på Fårön har de flesta träsken fått ligga i fred för sänknings- och odlingsförsök. Jordmånen med sitt kalkbleke är ofruktbar, och misslyckade utdikningar lockar inte till efterföljd. Men ändå &mdash; min väg ledde plötsligt tvärs över en rak nygjord kanal, djupt nersprängd i själva träsket; den var ännu inte helt färdig, men såret var redan dödligt. Ett stycke natur höll på att förblöda. Jag såg vita vingar fladdra över aglundarna och den sjunkande vattenytan; det var träskets fåglar, skrattmåsar och tärnor, och jag tyckte mig ana deras undran över den stora förändringen. Träskets sista vår var snart förliden.

Bottnens dyjord, som nu kom i dagen, låg i ett tunt lager ovanpå kalkstenshällen; några års uselt bete, det var vad de företagsamma människorna kunde vänta sig här. Och sedan ingenting annat än en torr livlös öken.

Nordöstliga delen av Fårön är en värld för sig, ett sandens rike. På väg till Holmuddens fyr kom jag in i detta sandrike; i stället för den knöliga kalkhällen under cykelhjulen kände jag plötsligt den mjuka fina sanden. Det hela är egentligen ett enda mäktigt flygsandsområde, fyllt av höga dyner; jag cyklade mer än en halv mil utan att upptäcka en sten så stor som en fingernagel. Här har skogen och markens växtlighet i årtusenden fått kämpa för livet mot flygsanden. Ännu i början av detta sekel låg en stor del av udden som en sandöken med väldiga vandrande dyner. Sanden skred fram mot odlad jord, hotfull som en lavaström. Ett tjugutal gårdar låg i vägen, och man fruktade slutet för en hel bygd. Då bestod staten några hundra kronor &mdash; detta var år 1905 &mdash; och en enda man åtog sig att bekämpa flygsanden. Hans namn var Marcus Larsson. Om hans gärning har berättats följande:

&#8220;Stridens första skede stod i ett träsk i sandhavets mitt. Det dikade Larsson ut så pass, att massor av al kunde planteras där, och i skydd av alsnåren satte han sedan marhalm i hundratusentals plantor, som han hämtade vid stränderna. Marhalmen är ett typiskt sandgräs, som för att kunna leva måste översandas varje år. När gräsruggarna väl hade fått kraft att ge skydd, kunde tallplantor sättas på läsidan, i små gropar, som fylldes med mylla. Där fick de ömtåliga plantorna skydd mot vind och solhetta. På så sätt fyllde den ensamme mannen under trettio års arbete hektar efter hektar med bördig tallskog, som nu binder nästan hela flygsandsfältet.&#8221;

Av Ulla hau, det fruktade stora flygsandsområdet, återstår i denna dag bara några få öppna dyner, där fötterna sjunker djupt i den vit gula, av vinden fint vattrade sanden. Men skogen, som nu binder Ulla hau, bär alltjämt tydliga spår av den långa kampen; i dynernas sidor står tallarna begravna i sand ända upp under kronan.

Så har sandens rike på Fårön förvandlats till ett skogsrike, en enda stor, härlig tallpark, där dynerna ligger sovande under mossa, bärris och höga träd. I ett spel av sol och skugga cyklar man den behagligt krökande vägen mellan dynkullarna, tills skogen plötsligt glesnar och fyren står lysande kalkvit mot ett djupblått hav.

Holmuddens fyr, där vägen tar slut, var vändpunkten för min cykelfärd. Landet slutar med en bred bård av klappersten, och över detta stenrike med vresiga enar och stormslitna tallar reser sig det smäckra, höga fyrtornet. Denna fyrplats är Gotlands och hela Sydsveriges östligaste punkt; man befinner sig här mitt ute i Östersjön, halvvägs mellan Södermanlands skärgård och Lettlands kust.

På smala krökande vägar kom jag småningom ut till Långhammars vid kusten i norr. De tunga kalkstensmurade gårdshusen mellan kraftfulla oxlar, formade av vinden från havet &mdash; det är en bygdebild av en egen stark karaktär, som fastnar i minnet.

Oförglömlig är hela kusten vid Långhammars i sitt hårda allvar. Här har västan och nordan legat på i några tusen år, och stormvågornas verk på denna strand är fantastiskt. Hela kalkstensklinten ligger söndersmulad till ett ofantligt fält av grå klappersten. Något så ökenlikt har jag aldrig sett i Sverige. Medan skräntärnor och silltrutar skriade över mig, vandrade jag kilometerlångt över denna öken vidd av döda, hårda skärvor, i vilka de förstenade resterna av silurhavets djurvärld avtecknade sina egendomliga mönster &mdash; knippen av spröda stjälkar, sirliga rosetter, buktiga stenhjälmar och svamp liknande runda kroppar, översållade med fina porer. Varje den minsta detalj står nålskarp i stenen. Återigen häpnar man inför det faktum att denna formvärld har kunnat bevaras i sådan finhet och rikedom genom de ofattbara tidrymder, fyra, fem hundra miljoner år, som skiljer oss från silurhavets tid.

Jag sade, att hela kalkstensberget ligger söndersmulat av vågorna, men det var för mycket sagt &mdash; de hårdaste delarna av klippan står alltjämt kvar som raukar, stenbeläten av en form så häpnadsväckande, att man förvirrad tar sig för pannan. I flerdubbla led, med tunga huvuden på sträckta halsar och hotfulla djuransikten står dessa stenvidunder uppresta mot det blå havet, alla stirrande ditut. Denna syn härute på den avlägsna stranden vid Långhammars hör till de stora. Den stannar för alltid i minnet.

De två Långhammarsgårdarna har rikligt med fårbete i sina vid lyftiga skogsmarker. De duktiga brukarna av dessa gårdar har drivit upp den urgamla fårskötseln till en modern näringsgren, en pälsdjursavel, som i denna dag har mycket att betyda för bönderna på Fårön.

Vid vägen till Långhammars ligger Broskogs, ett par ålderdomliga vita gårdar. Där var man i full färd med att klippa fåren; det skedde på hällmarken strax utanför den prydliga kalkstensmur som omger hus och trädgård.

Förrättningen sker två gånger om året. På hösten klipper man fåren, på våren _lydar_ man dem; _lyden_, det är ullkappan, som mot sommaren sitter nästan lös, så att den kan dras eller lyftas av utan allt för mycket arbete med saxen.

Detta var alltså lamb-lydningen. Här bör anmärkas att _lamb_ på gotländskt tungomål betyder får och inte lamm. Så är det också i den gamla gotiskan; detta är ett exempel, enligt språkforskarna ett av de märkligaste, på den nära släktskapen mellan dessa språk.

De små svarta lammen &mdash; lambungarna &mdash; står avvaktande vid sidan, modern ligger med hopbundna ben, undergiven och stilla, medan vana händer med någon hjälp av saxen lyfter av henne den mäktiga kappan, som väger ett kilo och betingar en femma i pris. När operationen är avslutad och en till oigenkännlighet förvandlad moder förenar sig med de små, får luktsinnet bevisa hennes identitet.

De vita husen i Broskogs var nästan försvunna i ett svall av vita blommor; det var _amper_ &mdash; rönnoxel &mdash; och stora gamla päronträd, som i tidens fullbordan ger massor av små enkla päron. &#8220;Vi kallar dem piggar, stainpiggar&#8221;, så sade husets dotter. Och hon tillade: &#8220;Vi kokar dem, tar dem i stjärten och doppar dem i socker och äter dem med mjölk.&#8221;

Det kanske märkligaste på denna märkliga ö är kusten mot nordväst mellan Långhammars och Lutterhorn. Det är återigen kalkstenshällen i krossat, söndersmulat skick, väldiga bäddar av klappersten, _aurburgar_, mångfaldigt större och bredare än Linnés &#8220;korallstrander&#8221; vid Kappelshamn. På dessa bäddar av krasande stenskärv löper mellan skog och hav en enkel väg. Den är inte mycket mer än några hjulspår i den grå ödsligheten &mdash; vägen i dess uräldsta skick. Och den leder liksom självfallet in i det förflutna, tillbaka till ett forntidshav, som förenade fångstman och bonde.

Det är en kärvhet över allt detta, en avskildhet, en rymd som är forntiden själv. På den halvmilslånga sträckan mellan Långham mars och Lutterhorn möter jag inte en människa. Men mitt i den stora tavlan har jag framför mig en liten grupp av strandbodar med en gistgård och några båtar, uppdragna ovan bränningens räckvidd.

Detta är fiskeläget i dess äldsta uppenbarelse, fiskarbondens bodar vid stranden. De tillhör ett par gårdar inne på ön och står till reds för användning tidvis under årets lopp, allt efter som fisken går till och lantbruket ger rådrum. Ingen människa rör sig vid husen, men allt är i god ordning, färdigt att brukas. Det hela, hus och båtar, har omkring sig samma stämning, samma vänliga tystnad som vid lapparnas vårvisten, när flyttningen har gått förbi och fjällsommaren blommar kring en liten ö av mänsklig ordning.

Helgomannen är namnet på dessa bodar. Det smakar medeltid och folksaga. Och sannerligen &mdash; det är folksagan i väsentlig mening, som lever och uppenbaras här, till och med i synlig måtto. Flertalet av de små bodarna är byggda av trä, ett par av kalkstensflis med trätak. Men en enda, med säkerhet en av de äldsta, är en enkel avläggare av de uräldsta husen på Gotland och Öland, järnålderns mäktiga hallbyggnader, som reste sig över husgrunderna.

Se på bilden här invid! Den lilla boden har samma grund av kalkstensflis, och på själva stengrunden stöder det branta taket, ett &#8220;faltak&#8221; av stående bräder, som överst löper ihop utan någon ryggås.

På Lüneburger Heide finns järnåldershallen i full storlek, visserligen bara som fårhus. Här, längst ute mot ett nordligt hav lever den ytterligt förenklad i fiskarbondens lilla bod på stranden.

Det stora flertalet bönder på Gotland och på Fårön har långt in mot vår egen tid haft bodar vid stranden. Av fisket i Östersjön borde man vinna åtminstone så mycket att man hade husfisken oköpandes. De långa kusterna var garnerade av bodar eller grupper av bodar sådana som Helgomannen. Det uräldsta Visby var ett av dessa fiskelägen mellan klint och strand. Av Säve får vi veta att &#8220;öns fiske 1869 vid 107 fiskelägen drevs av 754 gifta fiskare och av 1 156 fiskande bönder&#8221;. Minst ett sjuttiotal lägen och bodar finns markerade på den gamla generalstabskartan, som ger oss så många värdefulla upplysningar om 1800-talets Sverige.

En del av dessa bodar har räddats, tyvärr på ett äventyrligt sätt: när strandbönderna uteblev, kom sommargästerna i stället, de små husen fick fönster där inga fönster fanns, det inre vart uppfiffat, det yttre rödmålat och i värsta fall försett med till- och påbyggnader i bekvämlighetens och sommarnöjets intresse.

Där ofördärvade bodar finns i behåll, talar de försynt och lågmält om en tusenårig epok i gotländskt bondeliv. Man må hoppas att kulturminnesvårdens män i tid besinnar deras värde: de är fästepunkter för en värld av minnen, en tillvaro, karg och arbetsfylld men också fylld av lust och spänning &mdash; ett liv i brottning med en natur som motvilligt gav ifrån sig sina rikedomar.

Från Gotlands östkust minns jag ett landskap som ligger långt borta, långt ute i gemenskap med hav och himlaljus. Det är Faludden med gröna betesvidder, vita klapperfält, röda och svarta tångränder ut under en tom horisont.

Faludden fångar som Falsterbonäset och Öland en del av det fågelsträck som efter en nordisk sommar susar mot söder och sydväst. Det var en dag i slutet av augusti, i avskedets veckor. I rymden tonade gluttsnäppornas, svartsnäppornas och grönbenornas lockrop. Det var en landskapstavla större och friare än Falsterbonäset, vidare och grannare än Ölands södra udde. I tavlan fanns som vid Helgomannen några strandbodar i god och gammal ordning; de gav den mänskliga tonen åt det hela. Bodarna var byggda av kalkstensflis, mäktiga, tunga, innantill försedda med spis och lavar, som efter gammalt var bäddade med tång.

Jag tänkte på Säves skildring av strandböndernas hushållning. Efter vågsamt uthavsfiske kommer den sköna stund, då manfolken kan &#8220;slå sig riktigt till ro i _strandbodi_, varest de sätta sig makligt nedhukade på pallar, kubbar, en skaplig sten eller på laven, under det en av dem får upp eld och häller sjövatten i grytan, som med detsamma fylles med skön, färsk strömming och stundom med 'ny' potatis... Detta är högtidsstunderna i fiskarens liv: han får så ofta slita ont, ej sällan för intet, och han är redan vid 40 år rödögd av det ständiga vakandet samt 50 år gammal knappt mer duglig för _stranden_ (fisket); men hans högsta njutning är, då han, efter en stormig natt på sjön, är med god fångst lyckligen kommen i land, får i strandboden sitta framför den trevliga brasan och i fred själv hushålla med sin _strandmat_, som mor lämnat honom, samt därpå röka sin snugga... och så vila ut på _släkebädden_ till nya mödor&#8221;.

Säves ord ger en glimt av verk och vila. Den mustiga miljön finns vackert och mångsidigt bevarad tack vare en annan bygdens son. På rätt plats i terrängen, ett gammalt läge nära Klintehamn, har konstnären Erik Ohlsson ordnat ett strandens och fiskets museum: ett antal gamla bodar har fått tjäna som medelpunkt i en anläggning med gistrum, båtar och redskap, allt vad som behövdes till att bruka stranden.

När man ser dessa doningar av tusen slag, finurligt uttänkta, omsorgsfullt tillverkade av skogens produkter &mdash; enbast, lindbast, bark och granrötter, trä och åter trä &mdash; då begriper man något väsentligt: vi har sett slutet på en träålder, den mest varaktiga i mänsklig hus hållning. Jämnårig med stenåldern sträckte den sig genom brons- och järnålder in i vår egen tid. Den föll ihop och dog i årtiondena kring det senaste sekelskiftet.

Vi äldre, som räknar födelseår i slutet av 1800-talet, var med i träålderns sista levande tid; så gott som allt vad vi såg omkring oss, tog i med våra händer, nyttjade i dagligt bruk inne och ute, var hemgjorda ting av trä. Från min egen barndom i åren kring sekelskiftet minns jag att vår närmaste granne var en snickare och smed. Han kallades inte sme'n; &#8220;täljarn&#8221; hette han i bygden. Det var hans yrke och hedersnamn.

När Östersjön och dess kuster tidigast urskiljes i mänskligt sammanhang, är det säl och sälfångst det rör sig om. Det är ett strandbruk som hos eskimåerna idag &mdash; eller åtminstone igår. Och detta gäller långt in i nyare tid. &#8220;Själfisket&#8221; var tillvarons grund. Man märker det särskilt på Fårön.

Säve har en präktig skildring av det &#8220;fornlynta&#8221; Fåröfolkets äventyr med detta villebråd. Sälen, kuten, var av två slag, den mindre, vikaren &mdash; _veikari, tärns-kuten_ &mdash; och den större, gråsälen &mdash; _gråkuten_. Båda arterna gick efter storm gärna upp på lämpliga lägerstenar utanför stranden för att vila och sola sig. Man hade väl reda på dessa lägerstenar, kunde lägga dem till rätta när de hade rubbats av isgång eller bränning, ja, rent av lägga ut sådana _kutastainar_; det kostade mycken möda att få dem &#8220;i allo gillt och just lagom över vattnet&#8221; &mdash; att laga stranden, som det hette. På dessa stenar fångade man sälen med giller och nät, och kring allt detta utvecklades en uppfinningsrikedom utan gräns. Märkvärdigast var kanske en uppgillrad harpun: när sälen kravlade upp på stranden, utlöstes en hårt spänd fjäder och sälen sköt sig själv.

Men denna fångst i strandvattnen överglänstes på alla sätt av de långa isvandringarna efter säl. På senvintern hade _kutagambla_, grå sälshonan, långt ute på drivisen framfött sin unge. I stora sällskap låg sälarna därute; det var ett vågspel över allt annat att gå på _kutis_ för att med harpun eller klubba lista sig ut till dessa sälläger. Harpunen slungades som av de första människorna vid detta hav.

Bytet kunde bli rikt, men faran var alltid nära: det kunde bli &#8220;avlandsväder&#8221;, så att drivisen satte i gång ut från land &mdash; just vad som hände på vårvintern 1603. Det var femton strandbönder från Fårön som på ett isflak drev ut i öppen sjö och råkade i svår nöd. Härom vittnar ett säreget minnesmärke i Fårö kyrka, den berömda Kutatavlan.

På isflaket står fångstmännen med sina harpuner och klubbor, deras jaktbyte, sälarna, ligger uppradat framför dem, och en karta över hav och land visar den stora skådeplatsen. Man ser Gotland, Fårön, Gotska Sandön, Öland och fastlandets kust. Det anger äventyrets gång: de femton männen, som fick uppehålla livet med sälkött, blev räddade i land, tre på Sandön och de andra tolv i Stockholms skärgård &mdash; efter fjorton dygn på isen.

Kring Gotland och Fårön fanns alltså på 1600-talet och ännu i våra farföräldrars barndom en rest av det ålderdomliga säljägarliv som var taget i arv från de äldsta strandbyggarna. Det hörde ihop med en natur som levde i ungdomligt överdåd. Det var gott om fågel och fisk. Gråsälarna vrålade tusenstämmigt över strand och hav. Ingen trodde på ett slut. Ingen tänkte sig att all denna rikedom på hundra år skulle förödas och förbytas i den tomhet och tystnad som nu råder.

Utanför Holmuddens fyr ligger Östersjön öppen, utan ett enda skär. Norrut från denna kust sträcker sig det illa beryktade Salvorev, där otaliga fartyg under tidernas lopp har strandat och blivit vrak. En strandning var för Fåröborna en god gåva av ödet, och den frommes aftonbön kunde lyda: &#8220;Gudume give att här matte strandä it skip!&#8221; Nu är man mera hyfsad och mindre uppriktig än förr, men något av det gamla sitter i; när en Fåröbo träffar på någon granne vid stranden, säger han gärna med en glimt i ögat: Får du något? Han säger inte hittar eller finner &mdash; han säger får; det är samma verb som fiskaren använder och förråder att strandfynd betraktas som goda gåvor lika väl som fisk i näten. Gud välsignar stranden. Men nu lyser fyren från Holmudden, och en lysboj markerar Salvorev. Nu blir det sällan några strandningar, säger Fåröbon med en lätt suck.

> Wi Fårös Män med rätt nu må säge  
> Om wår Skefne för fattige och rike  
> Bese denna figur, läs wäl och märk  
> Hur' GUD är mächtig i motgång stark  
> Wi Eder det här afmåla wilje  
> At I det andre igien förtälje  
> Då man skref Tusende Sexhundrade och Tre  
> På Sanct Mattia Dag i blide  
> Begärte wi på Isen at utgå  
> At fånga Skiäl-Fisk war wår åtrå  
> Men lyckan gick oss annorled's ann  
> Wår wilja förändrade Wåhr och wann  
> Rätt Femton Man woro wi i följe  
> Som Isen förde öfwer de Böljor  
> Wi fördes från Gulland från wår Fåreö  
> Strax därifrån och hän till Gullands Sandsö  
> Där hafwa Tre af de förenämde Män  
> Från oss til Sandö begifwit sig hän  
> The fördes tillbaka af Guds försyn  
> Til Fåra-ö igien både karske och sund  
> Wi andre blefwo på Isen alt fort  
> Wi måste följa den hän, wiste ej hwart  
> I Ånger, Hunger, Frost och stor Lifsnöd  
> För Ögon stod altid den bittra Död  
> Wår spis war osudet Skiäle-Kiöd  
> Det måtte wi äta förutan Bröd  
> I Fiorton Dagar uphölt det wårt Lif  
> Då kom GUD och halp oss på samma tid  
> At Isen dref hän til Sweriges Land  
> Och förlöste oss af Dödsens wånd  
> Wårfrudag i Fasta wi igienkom  
> Til wår Fåre-Ö, Hustru, Barn, Hus och Hem.  
