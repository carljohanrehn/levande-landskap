---
layout: post
title: Från kust till kust på Öland
date: 2022-08-25 10:35:47
tags:
  - Öland
categories:
  - De stora öarna i Östersjön
---

Det är våren 1963, en av de sista aprildagarna, äntligen mitt i lossningen. Kalmarsund påminner om arktiska farvatten, med knallvita band av drivis, som ilsket stångar mot färjans bog. Åt söder och norr, i sundets längdriktning har vi för ögonen en otrolig bild: en knölig, kompakt isöken. Vid Revsudden hörde vi nyss att isen igår och i förgår var omöjlig att forcera. Trafiken låg nere. Men idag skall det lyckas &mdash; med aktningsfulla lovar kring de värsta hindren.

Vi bryter oss fram i takt med våren. Fågelflockar kommer ilande i vårens huvudriktning, över ismassorna i söder, in i perspektivet, in över båten &mdash; tunga formationer i mörkt och blixtrande vitt &mdash; bort över packisen i norr. Det är ejdersträcket, just idag på sin höjdpunkt: vi gör ett försök att räkna, kommer upp till mer än tvåtusen på en och en halv timmes tid mellan Revsudden på smålandssidan och Stora Rör på Öland.

Hamnen i Stora Rör är en märkvärdig syn. Väldiga iskallar garnerar stranden och har skjutit sig upp över piren. Grus och stenar har rivits ur bottnen och burits med; det är fråga om försvarliga block på hundratals, kanske tusentals kilo. Isen har tagit dem i sitt grepp och hissat dem högt till väders. Det har varit en överdådig lek med sten och strand. Och detta i en vrå av Östersjön, mitt inne i Kalmarsund. Det säger oss tillräckligt om isskruvning i havet, en ödesmakt som på ett par korta minuter kan krama ett fartyg till vrak och undergång.

Att komma till Öland med våren, i regndis, väta och islossning är något annat än att komma i den allom behagliga tid, då näktergalen sjunger, orkidéerna lyser i alla lundar och alvaret ligger torrt och fint att promenera på. Det är som att komma till en bröllopsgård en dag för tidigt, när hela huset är i skenbar oordning, allting halvfärdigt, allt och alla i livlig rörelse, ingenting på plats för den stora festen.

Regnet dryper och strilar. Från vårt fönster mot Kalmarsund ser vi en bild i svart och vitt och finaste grått. Det är stranden utanför Borga hage och mot en bakgrund av vatten, dimma, regn, en svan hona som bygger på sitt bo. Hon har valt ut en stenig revel i fria vattnet. Långa stunder, lugnt men oavlåtligt är hon i gång med sitt verk; vi ser de vackra halsrörelserna medan hon nappar gammal vass och havssäv och kastar stråna bakåt, in över det stora redet. Det är en ovanlig miljö för ett bygge som detta: Kalmarsund med kritvita sjok av packis, som flyttar sig in mot land för en våt sydvästlig vind.

Valborgsmässoafton. Borgholms hamn ligger tom innanför ett hotfullt isbälte, som för sydvästlig vind har pressats mot kusten. En enda fiskebåt stack ut på morgonen &mdash; med stor försiktighet, i sick-sack mellan isbanden.

Duggregnet upphörde. Dimman lyfte sig över sundet. Det blev en stilla kväll. Vi for ut till en bygd i norr för att se majbålet &mdash; &#8220;brasan&#8221;  &mdash; så säger man på Öland utan all flåsighet. Solen kröp ner under smålandskusten, det var bleke mellan isbanden, rymden i det längsta full av ljus. Man samlades på gräsvallen ner mot sundet, ett par hundra personer. Det var folk från de närmaste byarna; de kom i sina bilar, men annars var stämningen ålderdomlig. Inget fjäskigt arrangemang, ingen stämningsjakt. Rismassan var blöt efter de långa, ljuva regnen i denna välsignade vår; den ville inte brinna. Men när elden äntligen tog sig och en gnistpelare steg mot himlen, då var det den gamla eldhälsningen. En ung man i skinntröja kom fram i ljuskretsen. Han sade några enkla ord om våren, den efterlängtade, och uttalade tre önskningar, som alldeles osökt band ihop forntid och yttersta nutid: först en bön om jordens gåvor åt folk och fä; för det andra en stor sak som lever i allas håg, den öländska önskedröm men om en broförbindelse med fastlandet; för det tredje hoppet om en god turistsommar.

Ölands långa kust mot Kalmarsund har ännu något kvar av den lövskogens ymnighet som har tillhört naturen här. I norr går landborgsklinten på milslånga sträckor ut i själva stranden, men åt söder, räknat från Borgholms stad, finns mellan klinten och sundet en välsignad strimma jord. Det är lövskogens, lundarnas och de rika fältens Öland.

<div class="row mt-3">
    <div class="col-sm mt-3 mt-md-0">
        {% include figure.html path="assets/img/borgholms-kungsgård-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
    Mangårdsbyggnad tillhörande Borgholms kungsgård.
</div>

Det börjar där staden slutar. Den mark som tar vid under det ut brända Vasaslottet har en lång och ganska lärorik historia. Redan namnet, Borga hage, säger något väsentligt: hela skogssluttningen har sedan Vasarnas tid och ända in i vårt eget århundrade varit en del av den stora kungsgården, Borgholms Kungsladugård, och an vänts som betesmark åt gårdens djur. Denna Borgholms oxahage måste ha varit något helt annat än den yppiga lövskog som nu sluter sig kring vägen mellan staden och Solliden, det kungliga sommarslottet. Oxahagen bör ha sett ut som hagmarker i allmänhet här nere i det sydsvenska lövskogsområdet, någonting mitt emellan skog och trädlös betesmark. All lövskog, som under lång tid begagnas till bete åt djuren, förvandlas steg för steg till öppen mark, återväxten av träd och buskar betas bort, gläntorna vidgas, de gamla träden lever sin tid ut, torkar till sist och faller. Dyrehaven vid Köpenhamn är ett välbekant exempel på sådan gammal betesskog, ett lövskogssamhälle i upplösning, dömt att till sist ligga helt utan träd, vidöppet under himlen; den stora grässlätten kring Eremitagen i Dyrehaven illustrerar detta. Precis det motsatta mötte oss den första maj 1963, när vi från Borgholm kom in i Borga hage. Funnes där inte vägar och stigar, vore det nära nog en omöjlighet att tränga sig fram genom de täta, taggiga snår av nyponbuskar, hagtorn, try, måbär och björnbärs revor, den djungelaktiga växtlighet som idag fyller stora delar av den gamla oxhagen. En mark som för ett par hundra år sedan låg tämligen öppen har vuxit igen till något som nästan ger intryck av urskog. Det visar naturens kraft att skapa på nytt, att fylla ut ett tomrum och med tusen armar sträcka sig in över varje liten del av jordens yta, där vi människor för tillfället har dragit oss tillbaka med yxa, plog och betesdjur.

Det var alltså första maj. Redan mitt på ljusa dagen spelade beckasinerna över det stora skogskärret inne i &#8220;hagen&#8221; . Rödhaken och taltrasten sjöng vackert och mångstämmigt medan dagen gick över i en vattengrå, våt skymning och morkullorna började sin kärleksflykt över ekar och kärrsänkor. Den enda som ännu fattades var näktergalen; ännu några dygn fick skogen vänta på sin stora kväll.

Med hagens förvandling till skog var lövskogens fåglar på plats. Det var inte minst den rika fågelkören man ville bevara genom den fridlysning av Borga hage som genomfördes för en mansålder sedan. Den stora igenväxningen var då så gott som fullbordad. Till en början fick skogen sköta sig själv, men så småningom uppstod en viss tvekan: kunde man inte röja upp en smula, göra skogen mera tillgänglig? Man städade kring stigarna, till en början helt försiktigt. Från slutet av 1940-talet har betydligt större röjningar företagits i en något oklar förhoppning att av den igenvuxna hagen kunna göra en löväng eller till och med ett slags park. Men terrängen passar inte för sådant, den är full av grova stenblock under snår och löv och mylla eller också starkt försumpad.

De omfattande röjningarna har gått ut över småfågellivet och förtunnat kören av näktergalar. De borthuggna buskarna har fått ligga kvar i långsamt förmultnande högar; på de avröjda markstyckena växer det upp vad skogsmännen kallar hyggessnår av hallon, älggräs och annat mera, som ser skräpigt ut och alls inte gör skogen &#8220;snyggare&#8221; eller mera tillgänglig.

Borga hage ger oss ett skolexempel på det fåfänga i alla försök att hastigt laga om eller genskjuta naturen. En löväng med gläntor mellan träden kan skapas genom röjning och oavlåtlig slåtter i dessa gläntor &mdash; märk väl, där jordmånen passar för sådan äng. En hagmark skapas genom djurens betning, ibland kombinerad med röjning för gräsväxtens skull. Men någon genväg finns inte, varken till äng eller hage; det är bonden och hans djur som skall göra't. Skogsmannen med sin yxa kan hugga sig fram genom snåren, men aldrig till ängens härlighet eller hagmarkens parkartade fägring.

Efter mångårig begrundan och alla misslyckade försök med uppstädning i den forna oxhagen har man fått stanna vid att för framtiden låta naturen ha sin gång och nöja sig med en försiktig röjning utmed stigar och vägar. Snårkanterna skall tätna igen kring morkullornas kärrsänkor och kring alla de klara källådror som väller fram under klinten och fuktar myllan mellan stenarna. Lövskogens träd &mdash; ekar och almar &mdash; skall växa till jättelika mått, näktergalen återfinna sin trevnad i lövbäddarna under snåren och hela skogen efter naturens takt och ordning sakta glida tillbaka i det urtillstånd som är begynnelsen och änden.

I nutiden finns det i Borga hage inte ett enda träd av jättemått. Just detta ger oss en antydan om att trädbeståndet efter några hundra år av flitigt betesbruk har varit helt ödelagt. De vackra ekar och almar, som nu bär upp lövtaket över snåren, är ung eller medelålders skog, tillkommen under det senaste århundradet allt efter som betningen har blivit lindrigare. Vad Borga hage en gång kan bli, det ser man vid Halltorp; jag har redan berättat om jätteekarna där &mdash; en sista kostbar återstod av den sydliga urskogen.

Ett par mil söder om Halltorp ligger Torslunda med Färjestaden. På sin resa till Öland och Gotland år 1741 landsteg Linné vid Färjestaden. Tidpunkten var väl vald &mdash; den första juni, efter nya kalendern den 12. Nu stod lundarna i sin skönaste blomning; det var för Linné att sätta foten på paradisets strand. &#8220;Uti ett skönt änggärde, Björnhovda tillhörigt&#8221;, möter han nu den orkidéernas prakt som tillhör de stora öarna i Östersjön. &#8220;Här funnos de allra sällsammaste växter, som förut i Sverige varit ohörde, och vilka att åskåda jag reste 1738 ifrån Paris till Fontainebleau, där jag såg dem en gång utan att någonsin tänka få dem mera betrakta.&#8221; Bland dem är flugblomstret, vars &#8220;blommor äro så lika flugor, att en okunnog, som får henne se, skulle tro att 2 eller 3 flugor sutto på stjälken, ty naturen har gjort dem så lika, att ingen konst kan dem så noga efterapa&#8221;.

Linné skulle ha prisat skaparens fantasi, om han hade känt till vad vi nu vet eller tror oss veta: bland de insektarter, som besöker dessa underliga blommor, är ett par grävsteklar av släktet _Gorytes_, men &mdash; märk väl &mdash; endast hanarna. För honorna har de ingen lockelse. Noggranna iakttagelser och experiment tycks ge vid handen att vad som lockar och eggar stekelhanen är doften och vissa detaljer i blommans form; dess översida har en rundning och behåring som liknar insekthonans. Steklarna slår sig ner på blomma efter blomma i tro att det är de åtrådda honorna, och överför därvid ståndarmjölet, innan de finner sig bedragna.

Vid nästa steg kommer nästa möte; det är Johannesnycklar, Orchis militaris, också ny för Sverige liksom krutbrännaren, Orchis ustulata. Den ena upptäckten följer den andra. Livet är skönt att se till, det är en stämning av ungdom och tacksamhet över dessa första dagar på Öland i blomstermånaden juni. Läs dessa rader: &#8220;Vägen låg genom de skönaste lundar man någonsin sett, som vida uti skönhet övergingo alla orter i Sverige och tävlade med alla i Europa. De bestodo av lind, hassel och ek med en slät och grön jordmån utan stenar eller mossa. Här och där såg man de härligaste ängar av åkerfält. En som blivit trött vid denna världens ostadiga sinnelag och söker undandraga sig dess fåfänga uti ett stilla _obscuro_, kan aldrig finna angenämare reträtt.&#8221;

De citerade orden gäller trakterna mellan Torslunda och Resmo, nedanför landborgen. Vi tog samma väg åt söder. &#8220;De skönaste lundar man någonsin sett&#8221; har nu till allra största delen blivit åkerfält. Men också i detta skick är jorden den skönaste man någonsin sett. Sjuttonhundratalets härlighet finns kvar i jordens alstringskraft. Och därtill har kommit en ny härlighet, en nyskapelse av sällsam art. Den bär namnet Beijershamn och skulle, riktigt nog, ha blivit en hamn vid Kalmarsund men blev istället en sumpmark, ett fågelträsk utan någon verklig motsvarighet i detta land.

Det hela är en märkvärdig historia. Kring mitten av 1800-talet levde och verkade på Ottenby kungsgård en energisk och ovanlig man. Det var hovstallmästaren J. W. Beijer, chef för kronostuteriet men med vittutgrenade intressen och djärva uppslag i fråga om allsköns praktisk hushållning. På hela den sydliga hälften av Öland fanns, om man undantar Färjestaden, inte en enda god hamn; de i nutiden förträffliga hamnarna i Mörbylånga och Degerhamn var ännu inte utbyggda. Vi har kanske svårt att verkligen inse vad en sådan olägenhet betydde före järnvägarnas och bilismens tid. En användbar hamn var ett livsbehov.

Utanför den långgrunda stranden vid Vickleby fanns ungefär två kilometer till sjöss i Kalmarsund en holme intill djupt vatten. Valet föll på denna punkt; det kan tyckas oss underligt med hänsyn till den långa pir som måste byggas från land ut till holmen &mdash; kanske också med tanke på det obetydliga avståndet till Färjestaden, en knapp mil. Men en mil var något annat för hundra år sedan än idag, och en frestelse att tävla med Färjestaden kan mycket väl ha spelat in.

Allt nog &mdash; den dådkraftige hovstallmästaren vann allmän anslutning till sin plan, pengar strömmade in och byggandet sattes i gång. Piren uppfördes av präktiga stenblock, väl hopfogade, den bar en transportväg på sitt breda krön och nådde med hjälp av nya och åter nya penningtillskott efter segt arbete äntligen ut till den naturliga djuphamnen, som till ära för sin byggherre fick namnet Beijershamn.

Allt var gott och väl. Så trodde man. Men det förargliga, det ödesdigra var snart ett faktum: trafiken uteblev. I hyggligt sommarväder kunde det gå an att på den långa piren köra ut till hamnen, men i ur och skur, i höst och vinter och tidig vår var det ohyggligt, nära nog livsfarligt.

Hamnen i Färjestaden fick behålla trafiken. Mörbylånga byggdes ut med en förstklassig hamn. Ett försök med färjor mellan Beijers hamn och Kalmar slog fel. Hela företaget måste likvidera. Det inköptes av en kapitalstark ölänning, som sökte ersätta färjorna med regelbunden ångbåtstrafik. Men ingenting hjälpte. Kapitalet smalt ihop och försvann. Vid den konkursauktion som blev slutet på den stolta sagan såldes hamnanläggningen med allt vad därtill hörde för 25 öre. &#8220;När den som ropat in Beijershamn fick höra att det med äganderätten var förenad skyldighet att upprätthålla trafik på Kalmar, aktade han sig emellertid visligen för att inbetala det nämnda beloppet.&#8221; Så slutar Knut Hagberg i sin bok Alvaret och strandängen en mycket roande skildring av den egendomliga historien.

Men det underligaste återstår att berätta. Jag har i min ägo den gamla generalstabskartan över Öland, uppmätt åren 1841 och 1842, översedd 1866. På denna karta avtecknar sig helt prydligt den långa piren, och namnet Beijershamn står att läsa i det blå nästan mitt ute i Kalmarsund. Från stora vägen på landborgskrönet, Ölands huvud väg i nord-sydlig riktning, går över byarna Lilla och Stora Frö en präktig väg, markerad som landsväg, ut till pirens bas. Det ser mäktigt och märkligt ut. Lika märkvärdig men högst avvikande är den kartbild av Beijershamn som framträder på den nya generalstabskartan, uppmätt 1948. Själva piren ser ut att vara oförändrad. Men tillfartsvägen är borta, och den spetsiga vinkeln mellan piren och land är på kartan markerad som ett kärr, ett sumpområde &mdash; det nättopp största som idag finns att se på hela Öland.

Vad har hänt? Med spänning tränger man genom lund och alskog ut mot Beijershamn. Den forna vägen ligger tom och tyst, sedan länge övergiven, halvt osynlig under en frodig gräsvall. Och piren &mdash; höljd av gräs och blommor går den i en sirlig båge tillsynes halvvägs ut i Kalmarsund, bort mot en låg horisont, där kungaslottet tecknar sin fina silhuett. Piren är illa faren, skamfilad av hundra vintrars stormar och ispressning. Att den alls har hållit ihop är bevis nog för ett gott arbete.

Det är en tomhet kring det hela, en övergivenhet som låter tanken flyga till ruiner efter mänsklig verksamhet i de klassiska länderna kring ett sydligt hav. Denna döda hamn kom mig att tänka på ett par andra sådana hamnar, också döda, inneslutna i träsk och moras.

Det var en morgon på våren 1957. Från Rom hade jag farit ut till den ödsliga medelhavsstranden, de gröna sankängar och träskmarker som innesluter de stora hamnanläggningarna från romersk tid. Jag hade satt mig i sinnet att äntligen få se kejsar Trajanus hamnbassäng, där den skulle finnas, enslig och tom, inne i det sumpiga, skogbevuxna låglandet. Överallt i denna skog lyfte sig ur björnbärssnåren romerskt murverk, övergivna, tigande kvarter med rader av svarta gluggar. Hade jag varit tretton år och inte något äldre, skulle jag nog ha försökt komma in genom en glugg och åtminstone lysa mig med tändstickor därinne. Men modet sjunker allt efter som vettet stiger. Jag citerar ett par rader ur en resebok: &#8220;Med klappande hjärta, som det står i gamla goda romaner, försökte jag hitta vägen i detta virrvarr, där björnbärsrevorna grep mig om benen som snaror... och så hände det: Trajanus hamnbassäng låg framför mig. Min fantasibild måtte ha lånat drag av moderna fartygsdockor eller något i den stilen. Men detta var ingenting sådant, inte en hamnbassäng av de vanliga, rimliga måtten. Detta var en sjö, kanske tusen meter i genomskärning. Stränderna var fasta stenkajer med jämna, regelbundna väggar ner i djupet. Vattenytan låg tom. Bara en flotta av vita måsar manövrerade och larmade därute.&#8221;

Den bisarra hamnruinen här mot Kalmarsund är inte heller av de vanliga, rimliga måtten. Är kejsar Trajanus hamnbassäng tusen meter i genomskärning, så sträcker sig den öländske storbyggarens hamnpir mer än tvåtusen meter ut från land. Tiden har gått förbi dem båda. Vildmarken, örterna och gräsen, björnbärssnåren, vass och säv har kommit tillbaka och slutit sig kring murverk och mänsklig beräkning. Hamnen är död här som vid det sydliga havet.

Men likheten sträcker sig längre. Det är sant att Beijershamn kom av sig från början i brist på trafik. Men den öländska hamnens livstid skulle ha blivit lika kort som de romerska kejsarhamnarnas, och det av samma naturliga orsak: en igenslamning har genast tagit sin början och på ett hundratal år vuxit ut till jättelika mått; det har skett kanske ännu snabbare än den träskbildning vid Tyrrhenska havets strand som på kort tid ödelade Tiberhamnen vid Ostia och sedan i rask följd Tiberius och Claudius anläggningar norr om flodens mynning. Människorna har dragit sig tillbaka. Fåglarna har kommit för att stanna.

Beijershamn bör besökas i maj, helst i stilla väder. I Vickleby ängar händer något oväntat: man får lyssna till kornknarren, som nu mera sällan, ytterst sällan låter höra sig i detta land. Han är borta eller nästan borta liksom så många andra röster och syner i vår ungdoms landskap &mdash; örnen, uven, pilgrimsfalken, ja några av de mest anspråkslösa i fågelskaran, gråsparven, pilfinken, gulsparven. Vi föröder deras mark, förföljer dem själva direkt och indirekt, förgiftar deras mat.

Men skaparkraften i denna natur är ännu levande &mdash; vi såg det redan i Borga hage. Ett exempel av liknande art, ännu mycket mera slående, är det jättelika nyskapade träsk i havets bryn, det fågelrike som är vårt eget eftermäle vid Beijershamn.

Den präktiga, breda väg som en gång fanns på piren har krympt ihop till en stig genom gräs och örter. Att följa den stigen ut mot den forna djuphamnen är en alldeles unik promenad. Det må sägas ännu en gång: man har två kilometer att gå, piren är ganska hög och ger utsikt över ett sumpområde bevuxet med vass och säv och höga vattenörter, en träskdjungel som tycks sträcka sig ända ut i sundets horisont. Närmast intill piren ser man hur bottnen är beskaffad &mdash; en mjuk, jäsande massa av slam och dy, vattenalger, multnande blåstång och andra växtdelar &mdash; för oss människor omöjlig att beträda men skapad för lätta fågelfötter.

Sådan är terrängen på norrsidan av piren, i lä för den nordgående strömmen genom sundet. Det är denna ström som för med sig tång, slam och sand och sköljer in allt detta i den döda vinkel som har bildats mellan piren och Vickleby strand. Alltsammans är en upprepning av vad som skedde i romersk tid, i det sydliga havet. Där var det Tiberns jord som utanför flodmynningen greps av den nordgående strömmen och lastades av i lä, kring Ostia och de stora kejsarhamnarna.

Men också i lovart, till vänster om piren ser man stora, ständigt växande uppslamningar, just i färd med att stänga in den djupa bassäng som var själva Beijershamn. De når upp i vattenytan och bildar en hel liten arkipelag, som givetvis saknas på den gamla generalstabskartan. Men på den nya har de redan fått namn: Innerskär, Mellan- och Ytterskär.

Det är ett vingfladder över allt detta, ett korus, en levande mångfald som förkunnar den nya skapelsen. Egendomligt är mötet mellan havets fåglar och invattnens. Över sundet seglar måsar och tärnor, bland dem de sällsynta småtärnorna. Strandskator och gravänder lyser med sin brokighet. Och medan vårens sista ejderflockar i tunga formationer färdas mot norr över sundet, hör vi ur träskets djupa kamrar hur fågelfolket huserar därinne, lockar, ropar, kivas och bygger. Vi hör vattenrallens grymtande, sothönsens plask och oväsen, ändernas sträva lockläten.

Sakta går vi den långa stigen tillbaka genom denna underliga värld, på väg att formas ur havet. Nya toner når oss, nya syner. En kelbeckasinen spelar i rymden, rödbenor och vipor över träsk och sund. Ett par gråhägrar sänker sig och fäller i det bruna vassriket; det måste finnas gölar med fisk någonstans i denna vattenskog. På nybildade revlar intill öppet vatten håller brushanarna sin tysta tornering, över dem kommer de svarta tärnorna i guppande flykt, och högt under vårhimlen svävar den blå kärrhöken. Är han på väg till Lapplands myrar? Väntar han på sin hona för att bo och jaga här i det nya träsket?

Det mest oväntade kan inträffa. Vi spanar in över skogsbrynet och kommer plötsligt ihåg ett par ord ur Karlfeldts berömda dikt till Ölands solvända: &#8220;... Skyarna prunka, ut seglar en aftonfalk.&#8221; Man har beskyllt skalden för att åkalla aftonfalken för det vackra namnets skull. Men Karlfeldt var inte den som slarvade med detaljerna i den stora natursynen; ett faktum är att aftonfalken efter hans Ölandssommar rätt ofta har blivit sedd i denna miljö; lundarna i Vickleby är den första plats i Norden, där den sällsynta fågeln har blivit funnen med bo och ägg.

Några veckor har gått. Det är näst sista dagen i maj. Vi vaknar tidigt på morgonen i en liten stuga i Vickleby. Stugan ligger nära landborgsvägen; några steg från förstubron öppnar sig den stora utsikten över Öland, åt väster lundarna, de rika fälten, Kalmarsund, åt öster alvaret i låg morgonsol.

Det har kommit regn under de senaste dygnen. Gräset och buskarna glittrar i motljuset. Det är blomstervår, fågelvår över jorden. Nu står syrenerna som vackrast, och tusenskönorna blommar tusenfalt i de små täpporna nedanför landborgen. I varenda trädgård, var enda lund bor näktergalen; hans toner smattrar fram som en revelj i morgonstunden. Bastardnäktergalen försöker tävla med sin store sångarbroder men saknar den djupa klangen. Göktytan ropar en träget, talgoxen musicerar på sitt enkla vis. Människan är tacksam i lustgården.

Ett stycke söder om Vickleby, åt Resmohållet, lämnar vi landsvägen och går rätt österut.

I hela den svenska naturen finns ingen skarpare gräns än den vi överskrider just i detta ögonblick &mdash; landborgen. Därnere, bakom oss, har vi den öländska lustgården, något av det rikaste i Sverige. Med lundar och bördigt grönskande åkrar går den ända in till foten av bergmuren. Men här på kalkstenstaket möter oss plötsligt en ödemark, halvt en asiatisk stäpp, halvt en nordisk fjällhed.

Detta är alvarets levande årstid, stäppens korta blomningstid. Nu lyser orkidéerna, Sankte Pers nycklar, göknycklar, Adam och Eva, blossande purpurröda, gulvita, laxröda. Ölands solvända har stänkt sitt guldregn över den vida heden. Det gnistrar av små solfärgade blommor. Där hällen går i dagen mellan grästuvor och mosskuddar upptäcker vi en främmande ört, aldrig skådad på det svenska fast landet. Den har nyss öppnat sina första blommor; de är ljust, vackert blå &mdash; i en ovanlig ton som ligger nära ultramarin. Örtens namn är bergskrabba. Den växer som många andra alvarörter ur sprickorna i den släta hällmarken. Här finns den i tusental, men utanför Öland och Gotland får man resa lång väg, ända till södra Frankrike och Spanien, för att få se den. Bergskrabban tillhör de alvarväxter som för övrigt har sitt hem i sydliga eller östliga länder. Bland dem finns utpräglade stäppväxter; en herde från sydöstra Europas eller Västasiens stäpper skulle på Gotlands och Ölands kalkstenshedar känna igen åtskilliga av markens örter.

Vore sommaren mera framskriden, skulle vi snart få se den rosenröda fjällnejlikan, som är hemma på fjällheden, och den gulblommiga fältkloärten, som tillhör Sibirien och är sällsynt i Europa.

Litet varstans i tuviga sänkor växer en hel mängd låga, grågröna buskar. Nu på våren märker man dem knappt, men fram i juni slår de ut sina första guldgula blommor, och deras blomning varar sedan ända till hösten. Den lilla busken har ett underligt namn, den kallas tok. Här på Öland växer den i tusenden. Den finns också på Gotland. Dess egentliga hem är Sibirien.

Bergskrabban från Sydeuropas berg, fjällnejlikan från höga norden, fältkloärten och tokbusken från Sibirien &mdash; vilket underligt möte här på kalkstensheden! Ölands solvända hör sannerligen också till det underfulla i denna alvarflora. I hela världen är den endast funnen på Öland; alvarblomman framför andra tycks vara skapad just på alvaret.

Detta är bara en liten bukett, hastigt hopplockad i slutet av maj. Vi kunde ha samlat en ännu mycket större &mdash; örter och gräs, mossor och lavar &mdash; som påminner om fjällen i norr, bergen i Sydeuropa, stäpperna långt i sydost.

Hur kommer sig allt detta? Hur är det möjligt att växter från de mest skilda håll, främlingar för varandra, med olika anspråk på mark och klimat, har funnit vägen till dessa öar i Östersjön, hållit sig kvar just här och tillsammans bildat ett blomstrande samhälle på en grund som är ytterligt ogästvänlig?

Frågorna hopar sig. Led efter led av forskare, allt ifrån Linné till vår egen tid, har vandrat över alvaret, sett blommorna på marken, sökt och funnit svaren åtminstone delvis. I varje skola lär man sig nu att en arktisk flora följde tätt i spåren av den inlandsis, som för ungefär femtontusen år sedan började smälta bort från Sydsverige. Dvärgbjörken på Smålands mossar, ett par polara videarter och ett flertal andra växter måste i dagens svenska landskap vara kvarlevor av en sådan flora. Dit hör fjällnejlikan på det öländska alvaret och fjälltätörten på Gotland &mdash; för att nu bara nämna ett par av dessa &#8220;levande fossil&#8221;.

Vi har också kunnat inhämta att klimatet under isens avsmältning förbättrades med sådan snabbhet, att en mera fordrande växtlighet kunde leva också tätt intill isranden. Där fanns inte längre något livsrum för fjällväxter; de dog ut så när som på nyssnämnda märkliga kvarlevor. Det måste betyda att t. ex. fjällnejlikan i Nordsverige inte kan vara en direkt avkomling av samma art på Öland; den förra måste ha kommit en annan väg in i vårt land, från nordost, från Ryssland över Nordfinland. En viss olikhet i blommornas färg kan bero på detta: fjällnejlikan från nordost har en mörkare rosenfärg än den sydsvenska.

Och vidare: naturhistorisk forskning har rikt och samstämmigt kunnat påvisa att klimatet här i Norden rätt snart efter istiden blev inte bara varmare utan också torrare än i nutiden. Tydligt är att detta gav möjlighet för en art som bergskrabban att från Sydeuropas bergstrakter sprida sig åt norr. Stäppväxterna i Sydsverige, inte minst på Öland, säger oss lika klart att de öppna stäpperna i Asien och sydöstra Europa ungefär vid samma tid måste ha sträckt sig ända upp till länderna kring Östersjön.

En fråga står ändå kvar: vad är det som orsakar att kalkstenshedarna på Öland och Gotland för så många levande varelser har blivit en sista tillflykt mitt i en förändrad värld?

Öland och även Gotland hör till de regnfattigaste delarna av Sverige. Det hänger ihop med ett annat utmärkande drag: rikedomen på sol: antalet soltimmar under årets lopp är på dessa öar större än på fastlandet. Det ena och det andra i förening ger en klimatisk överensstämmelse med stäpplandskapet sådant det ännu lever kvar i Ryssland och Sibirien.

Kalkstensgrunden är dåligt dränerad, så att stora översvämningar hör till vanligheten. Lagret av grus och jord är tunt och genomdränkes av ett enda ordentligt regn. De grunda vattensamlingarna bottenfryser och tinar växelvis under en lång vinter. Allt detta ger upphov åt våldsamma rörelser i markytan &mdash; isskjutning och uppfrysning. Alvaret är en terräng i ständig omvandling. Det är denna oro och osäkerhet i de lösa jordlagren som framför allt annat utestänger skogen, också på sådana ytor där kalkstenshällen inte ligger naken. Den envisa blåsten över alvaret pinar växtligheten, inte minst om vintern, när den isiga nordanstormen sveper över oskyddade vidder. Frost på natten, intensivt solsken på dagen ökar uppfrysning och köldskador.

I detta ovanliga växelspel av klimat och jordmån finns likheter med stäpperna i sydost men också med fjällhedar och tundror i norr. Här skymtar till sist ett svar på själva grundfrågan. Det har med utmärkt klarhet formulerats av Rikard Sterner, den man som framför andra i modern tid har givit oss en bild av landskap och växtlighet på Öland. Han har skrivit dessa rader:

&#8220;Ur de olika floror, som under skilda klimatperioder vällt in över vårt land, har alvaret mottagit och kunnat behålla ett ringa fåtal arter som passade in i dess extrema miljö.&#8221; Det är en ypperlig sammanfattning.

Sterner fortsätter: &#8220;Ett utomordentligt exempel härpå är ölandssolvändan själv. Talrika fynd av dess pollen (frömjöl) visar att den hade stor utbredning på de nordvästeuropeiska tundrorna under en period strax efter inlandsisens avsmältning och att den hörde till den första flora som tog alvaret i besittning, när Öland höjde sig upp ur ishavet.&#8221;

I naturens historia inflätar sig till sist vår egen hushållning. Det hela är ett drama med en fast linje men många underliga skiften, &#8220;en märklig djupgående omvandling&#8221; från tid till tid. Jag citerar återigen Rikard Sterner; nästa kapitel i denna bok skall &mdash; hoppas jag &mdash; i själva landskapet visa räckvidden av hans arbete.

Den milsvida kalkstensheden uppenbarar ständigt nya vackra detaljer. Smältvattnet, som ännu i början av maj täckte bortåt hälften av alvaret, är nu försvunnet, men de grunda vätarna har markerat sin plats i vitt; det är blekebottnarna, där kalken, som funnits löst i vattnet, nu bildar ett tunt överdrag på marken. Hällen kan ligga utan jord i själva ytan, brokig av lavar och mossor i prydliga mönster. Den kan också vara täckt av vittringsgrus, som krasar under foten, av blodröd hälleknopp, av den grågröna fårsvingeln, ett anspråkslöst gräs. På vissa håll, särskilt mitt ute på alvaret, har landisen lämnat efter sig bäddar av morängrus, som ger rum åt de vackraste ängar med mjukt, högt gräs och orkidéer. Sedan kommer en sänka med tokbuskar eller en svag höjning beklädd med enbuskar. Dessa enmarker ser man som mörka band på många kilometers håll, ända bort i den disiga synranden.

Oändlig omväxling mitt i det enformiga &mdash; det är alvarets ansikte. I detta öppna landskap är fågellivet allestädes närvarande. Här är vipornas önskeland. Deras snabba vingkast och enträgna, liksom skälvande skri hör ihop med luften, vinden över alvaret. Nu, i slutet av maj trycker deras dunungar mellan tuvorna, där vi, tungfotade människor, går fram. Föräldrarnas ängslan är måttlös, de kastar sig i skarpa bågar neråt, rätt emot oss, hotar och beveker på samma gång.

Över det röda vittringsgruset löper en lustig liten fågel. Han stannar med ett ryck, rullar iväg ett stycke och stannar igen. Det är &#8220;sandrullingen&#8221;, den större strandpiparen. Tuip tuip, säger han lågt men bestämt. Han iakttar oss mycket noga, var säker på det! Ibland är han strax framför fötterna på oss, sträcker ut en vinge, så att han ser ledbruten ut, flaxar och släpar sig eländigt fram över marken. Då bränns det, som man säger i leken. Han gör vad han kan för att locka oss med sig så långt som möjligt från den punkt, där de små dunungarna trycker mellan fårsvingelns tuvor.

Genom vipornas klagan, som aldrig tystnar, tränger en lågmäld vissling. Än här, än där i terrängen ljuder den ensliga tonen. Den tycks komma ur marken, ur själva den öde heden. Men plötsligt är fågeln där, högst på en tuva, skarpt tecknad mot den grå bakgrunden av fjolårsgräs och lavar. Det är ljungpiparen. Han löper undan ett stycke och visar sig igen på krönet av en annan tuva. Någon gång kastar han sig upp i luften och flyger hela himmelen runt under dämpad men klar musik. Puu piu, puu piu &mdash; låter det i ständig upprepning. Han flyger då med långsamma, roende, liksom fördröjda vingslag, något helt annat än den vanliga klippande flykten. Detta är ljungpiparens bröllopslek.

Överallt och allestädes hörde vi dessa fågelröster, vipornas skri och ljungpiparens försynta visseltoner. Över detta grundackord svingade sig rödbenans klara spel, spovens flöjtsignaler och någon gång de gälla ropen från en strandskata. Hela tiden ringde lärksången, de otaliga lärkornas sång, som tusen små klockor över heden.

Ett obekant ljud föll in i symfonien, tämligen svagt men genom trängande. Alla de grunda kärren i alvarets sänkor stod fulla av vatten efter regnet. Det ovanliga ljudet kom från ett sådant kärr men var svårt att lokalisera. Det var ett ringande eller surrande som från en liten klocka, det räckte i två sekunder och kom ideligen tillbaka. Försiktigt gick vi närmare det lilla kärret, och äntligen såg vi den som ringde.

Det var en padda. Hon satt eller höll sig flytande på grunt vatten med huvudet och de stora ögonknölarna ovan ytan. Tydligt kunde vi se, hur hon pumpade den ljusa strupsäcken full med luft, så att den svällde ut som en boll, innan ringningarna kunde ljuda med den rätta klangen. Strupsäcken är en resonansbotten lika präktig som luftsäcken på en säckpipa. Så småningom upptäckte vi flera paddor till höger och vänster i kärret.

Den vanliga paddans bröllopsläte kände vi väl till &mdash; likaså stinkpaddans kväkande, som påminner om ljudligt motorsurr. Detta var vår tredje svenska art, den grönfläckiga paddan, intet tvivel om den saken.

Iakttagelsen var intressant inte minst därför att denna padda är ett osteuropeiskt stäppdjur, som i Sverige trivs bäst på Öland. Det är inte bara stäppens växtvärld, som har en utpost på Gotland och Öland. Här finns också en hel rad utpräglade stäppdjur, särskilt bland alvarets insekter och snäckor.

En av dessa insekter, den största och kanske mest intressanta, är den rosenvingade gräshoppan, som i Sverige finns endast på Öland. Namnet kommer av bakvingarnas rosenröda färg, vackert synlig i flykten; hanarna är ganska goda flygare. Under sina luftturer frambringar de ett skarpt rasslande eller smattrande ljud, som tydligen är ett slags flygspel. Jag har sett och hört dem spela långt in på hösten. I sådana svala dagar röjer de sitt samband med soligare himmelsstreck genom att till det yttersta söka värmen; de lägger sig då gärna med den ena kroppssidan tryckt mot den solvärmda hällen, medan den andra riktas mot solen.

Den grönfläckiga paddan har liksom andra stäppens varelser, både växter och djur, en stor förmåga att uthärda torka. Rent fantastisk är denna härdighet hos den lilla alvarsnäckan, Helisella striata. Vad sägs om följande: Några exemplar av denna snäcka, som hade bevarats i samlingar från år 1853, lades 1868 bland våt mossa. Man gjorde det nästan på skämt, men inom en timme kröp djuren omkring på mossan, friskt betande efter 15 års fasta!.

Att sträcka ut i timmar över denna oändliga hed, det är att förnimma friheten genom kropp och själ, naturens renhet och allvar. Över oss har vi den öppna rymden, hög, blå, genomstrålad av sol, genomblåst av vinden från havet. Bakom oss sjunker de vita kyrktornen nu sakta under hedens horisont, och härute i ensamheten väntar oss något av det vackraste i denna sällsamma natur, de stora klippträdgårdarna.

Det väldiga kalkstensgolvet är överallt genomdraget av sprickor, men på några ställen finner man dessa sprickor betydligt förstorade och fördjupade. Man ser också, att sprickorna är omformade på ett egenartat sätt, utvidgade till trattar och hål. Här har kalken i berget blivit upplöst av den kolsyra, som finns i regnvattnet.

Nere i hällens springor, som kan vara mer än decimeterbreda och meterdjupa, finns den finaste matjord, lagom fuktig. Denna jord i bergets förvar är grobädden för de vilda klippträdgårdar, som frodas och blommar härute i det baddande solskenet. De innehåller inte bara den vanliga alvarfloran utan också en hel rad andra växter, t. ex. getrams och blodnäva. Här finns till och med skuggälskande arter som häxört och sårläka och flera olika ormbunkar. Också en mängd buskar, mest slån, oxbär, getapel, hagtorn och nyponbuskar, har tagit fäste i de djupa springorna, ja rent av några små träd, askar och björkar.

Sommarklimatet med solstrålningen från ovan och den upphettade hällen, som under natten avger sin värme, måste här vara nästan tropiskt. Man såg det på växtligheten. Nu var det den 30 maj; slånen, som ännu stod i full blom därnere i lundarnas gläntor, var här överblommad, och blodnävan, som är en högsommarblomma, lyste redan med sin första purpur över hällen.

Vårt nästa mål var Möckelmossen, alvarsjön. Den ligger rätt öster ut från klippträdgårdarna, ungefär mitt inne på alvaret. Möckelmossen är alls ingen mosse i vanlig mening och inte heller en sjö. Vad som på Öland kallas mosse är helt enkelt ett kärr. Det har gått här som på Gotland: det stora flertalet kärrmarker och vattensamlingar är utdikade och torrlagda. Möckelmossen är den största och förnämsta av dem som ännu finns kvar inne på själva alvaret. Den ligger i en flack sänka och saknar avlopp liksom många stäppsjöar. Detta är orsaken till att Möckelmossen växlar så våldsamt i storlek. Efter några kraftiga regn är den flerdubbelt större än i torrtider. Så var det nu. Hela det inre alvaret var förvandlat till ett grunt kärr; vi fick vada lång väg på översvämmad alvarmark, innan vi nådde den egentliga mossen.

Skrattmåsarna, som har sina bon bland starr och bladvass mitt ute i kärret, upptäckte oss på långt avstånd och sände genast ett antal spejare in över alvaret. Några fiskmåsar kom seglande bland skrattmåsarna. Då glömde viporna sin ängslan för oss människor och anföll i stället fiskmåsarna med våldsamma vingkast. En storspov flög upp med ljudliga varningsrop och gjorde gemensam sak med viporna. Varken vipor eller spovar brydde sig om skrattmåsarna, men fiskmåsen är tydligen en misstänkt figur &mdash; han kan få det infallet att knipa en dununge.

Möckelmossen, detta mellanting mellan kärr och öppen sjö, har ingen likhet med de hundratusen sjöarna på Sveriges fastland. Mest påminner den om de gotländska myrarna med deras öppna träskvatten mellan aglundar och starrfält. Men agen fattas här; i stället lägger man märke till den ståtliga bunkestarren med tuvade, höga strån, som vajar i vinden.

Vår ankomst fick en mäktig verkan. Ur starren lyfte skrattmåsarnas huvudstyrka med explosiv plötslighet &mdash; tusen fåglar eller mer, en molnstod av flimrande vitt i det blå. Skränet tystnade för ett ögon blick och steg igen, till ett vrål, en ljudorkan. Änder i brokig mångfald &mdash; skedänder, viggar, gravänder, stjärtänder &mdash; sträckte parvis över vattnet. Till och med ett par rödspovar var med i detta väldiga uppflog. De svävade mot vinden högt över hela det övriga sällskapet och ropade sitt öländska namn: Fåvitta, fåvitta! Endast de små trevliga svarthakedoppingarna bevarade sitt lugn, låg kvar på klarvattnet och fortsatte sina dykningar efter smådjur till middag.

Österut från Möckelmossen, rakt i vår väg, hägrar några hus och trädkronor i den värmedallrande luften. Det är Fröslunda, en av de få byarna ute på själva alvaret. Vi tar byn till riktpunkt och strövar vidare. Läget är egendomligt. Som en oas i öknen avtecknar sig den lilla klungan av gårdar och grönska över alvarets synrand. Den stiger högre och närmare, man urskiljer allt flera detaljer, några tvåvånings manbyggnader, röda och vita, tunga gråa uthuslängor, en väderkvarn. Vi råkar in på en väg, som finns utsatt på kartan men egentligen bara består av hjulspår över den halvnakna kalkstensheden. Sista biten passerar vi mellan betande hästar, kor och kalvar.

En prydlig stenmur skyddar inägorna mot de betande djuren. Jordmånen är inte mycket djupare innanför än utanför stenmuren, men gränsen är knivskarp. Ända intill muren går alvaret med sin fattiga gräsmark, gulgnistrig av solvända. En halv meter därifrån på murens insida har rågen just gått i ax och klövervallen står mörkgrön och frodig. Detta visar att det är muren som bestämmer gränsen mellan åker och alvarmark. Med andra ord, det är människan och inte naturen, som har dragit upp gränslinjen mot alvaret just på detta sätt. Skulle odlingen upphöra innanför muren och djuren släppas in att beta fritt, då vore åkern snart förvandlad till alvarhed. Vore betesdjuren också borta, skulle träd och buskar slå rot och näktergalen om hundra år spela i en skuggig lund på de forna gärdenas plats.

Utfartsvägen från Fröslunda går mellan stenomgärdade åkrar &mdash; ölänningen säger horvor &mdash; rakt åt öster till den stora kustlandsvägen. Denna landsväg följer östra landborgen, som emellertid inte alls är någon motsvarighet till västra landborgen; den är ingenting annat än en gammal strandvall, uppkastad av Östersjöns vågor för flera tusen år sedan, då vattnet stod högre än i nutiden.

Utmed kustlandsvägen radar sig byarna med sina kalkstensbyggda längor. Vägen med de långa byarna är skiljelinjen mellan alvaret och strandmarkerna. Härifrån öppnar sig med ens utblicken över ett stort kustlandskap: Ölands steniga, låga, långgrunda strand.

Vi går ner över gröna ängar, där tångdoften pustar emot oss från vattenbrynet och fåglarna hälsar oss med samma konsert som över alvaret. Det är allt igenom samma fåglar &mdash; vipor och strandpipare, rödbenor, strandskator och spovar. Här fattas bara ljungpiparen, alvarfågeln framför andra.

Nu härskar våren på denna fågelstrand och fyller hela dagen med sin strävan och strid för ett nytt släkte. Men inom kort, om några veckor bara, skall allt förändras här, det vårliga i bilden svepas bort av snabba vingar i rymden, klara färdsignaler, all den flyktiga oro, som hör ihop med fågelflyttningen. Då kommer strandens storhetstid &mdash; ett helt kapitel för sig, fullt av märkliga händelser. Och då är vi här igen, vid Ölands kust.
