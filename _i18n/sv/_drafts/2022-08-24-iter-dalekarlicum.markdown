---
layout: post
title: Iter Dalekarlicum
date: 2022-08-24 17:13:16
categories: gammalsverige
---

&#8220;Resan begyntes i Falu stad, ställdes uppåt genom Österdalarne ...&#8221; Så börjar Linné skildringen av sin Iter dalekarlicum, den stora resa han företog på sommaren 1734. Carl Linnaeus var då en ung man på 27 år men hade redan bakom sig sin första sedermera så berömda landskapsresa, Iter lapponicum. Berättelsen om dalaresan, i original en foliant på 177 sidor, är den första stora skildringen av Dalarna; landskapet, dess ytformer, berggrund, jordmån och nyttigheter, örterna och djuren på marken, fåglarna under himmelen, folket och dess hushållning i byalag och utmarker &mdash; allt detta fogas här tillsammans i notis efter notis av beundransvärd konkretion och åskådlighet. Ur det hela stiger en bild av Dalarna sådant Linné såg det i sol och regn och växlande dagrar under några högsommarveckor för tvåhundratrettio år sedan. Allt är nytt för resenären, allt har friskheten av en ungdomsfärd och en upptäcktsresa.

Från Falun reste Linné över Bjursås till Siljanssocknarna, Ore och Orsa, vidare upp efter Österdalälven till Särna, Idre och dalafjällen &mdash; genom bygderna upp till den stora vildmarken.

Den som i dag följer samma väg finner perspektivet djupare. Det arbetsliv som för Linnés ögon är en dagens verklighet tillhör nu vår odlings historia. Det var den åldriga bondehushållning i bysamfällighetens och fäbodbrukets tecken som under 1800-talets senare del efter hand upplöstes och ersattes med andra brukningsformer. Resterna av denna hushållning och dess försvinnande minnesmärken i naturlandskapet, långfäbodar och myrslogar, milsvitt kringspridda över skogsvidderna, studeras samvetsgrant av nutidens forskare. Traditionen ger ännu mycket att ta vara på, spillrorna av den gamla bebyggelsen och vad som återstår av bohag, dräkter och redskap utgör ett fast material av största värde, men allt detta har förlorat sitt omedelbara liv.

Oskattbar är därför en sådan bild ur levande verklighet som Linné målar. En färd utefter hans väg genom Dalarna, där gammalt och nytt kan konfronteras med hans egen skildring, borde ge goda blickpunkter och en viss möjlighet att i det aktuella landskapet urskilja 1700-talets halvt utplånade konturer. Den tanken framfördes en gång till Svenska turistföreningen, beslut och handling äro ett hos denna institution, och så kom det sig att fyra goda vänner möttes i Falun på förmiddagen den 29 juni 1942 i akt och mening att följa Linnés väg genom Dalarna. Det var STF:s redaktör Gösta Lundquist, statsgeologen med samma namn, dock till det yttre väl skild från den föregående, vidare intendenten, numera styresmannen på Skansen Gösta Berg, som givit idén till företaget, och slutligen den som här för pennan.

Varför hela denna patrull?

Jo, meningen var den att utan förmäten jämförelse i övrigt organisera resan i någon mån på samma sätt som vår store föregångare. Linné hade, då han anträdde sin färd, omgivit sig med &#8220;några av de utvaldaste och för studier mest affekterade studiosi från Uppsala akademia&#8221;. Bland dem fanns en geographus, en mineralogus, en zoologus, en oeconomus, en secretarius etc. Linné var praeses i denna societet, vars medlemmar &#8220;gjorde resan lätt genom sina privata betjäningar&#8221; med rön och iakttagelser i respektive discipliner. I vårt sällskap fanns ingen praeses men en mineralogus, en oeconomus, en photographus, vilken befattning tyvärr saknades i Linnés societet, och en som förmåddes att agera secretarius mot löfte om privata betjäningar från morgon till kväll. Det löftet blev heller inte sviket, och vad secretarius i fortsättningen kan ha att komma med av mineralogisk, geologisk och ekonomisk-kulturhistorisk sakkunskap redovisas här till sina källor med den största tacksamhet.

Det var landshövdingen över Öster- och Västerdalarna Nils Reuterholm som inbjudit Linné att göra en resa genom hans provins och praktiskt möjliggjort densamma. Svensk ordning är hållfast genom tiderna: när vår egen resa skulle planläggas var det hans efterträdare som Dalarnas hövding, Bernhard Eriksson, som biträdde oss med kraftig och vänlig hand.

När Linné reste från Falun åt Bjursås passerade han först genom en öken. &#8220;Marken var helt bar&#8221;, säger han, &#8220;bestående av stora, lösa stenar, likasom kastade på en steril grusmark. Vartill tyckes mesta orsaken vara den myckna svavelhaltiga, vitriolfulla, kalla och korrosiva kopparröken, som Vulcani koppargossar antända vid Falun Det var röken från de många rostugnarna för kopparmalmen Linné åsyftade. Om dess förödande verkan på markens växtlighet får man än i dag en föreställning genom den rök som nu sveper ut från svavelsyrefabriken vid gruvan. Ökenbältet har lyckligtvis krympt ihop från en halvmil till några hundratal meter, men tänker man sig denna döda nakenhet utsträckt över hela trakten får man en bild av 1700-talets tröstlösa landskap kring Falun. Vår mineralog visade oss att denna mark har samma utseende som fjällheden, med mjäla, grus och stenar på ett egendomligt sätt sorterade i rutor. Det är en motsvarighet till fjällens rutmark, och orsakerna till dess uppkomst är desamma här som där: frostskjutningen, gynnad av bristen på markvegetation. Också de stora blocken förskjutes vinter efter vinter; vid de små dammarna inom gruvområdet kan man se det på blockens vattenståndslinjer, som har kommit ur sitt vågräta läge.

Falukopparn var under gruvans storhetstid på 1600-talet utan jämförelse vårt lands förnämsta produkt i världshandeln. Det var till en väsentlig del kopparpriserna på börsen i Amsterdam som avgjorde Sveriges välstånd. Men för bergslagen, ja hela Dalarna, var den stora skattkammaren på sätt och vis en tyrannisk makt. Tillmakningen, d. v. s. bruket att i gruvans orter resa och tända långved för att spränga loss malmen, slukade massor av bränsle, den nödvändiga timringen i de milslånga labyrinterna fordrade timmer, rostningen av den lösbrutna malmen återigen ved och smältningen träkol. Hela landskapet var organiserat för att bringa skogen i gapet på denna Molok; böndernas skatt utgjordes i ved och kol, och vintrarna igenom knarrade oräkneliga foror ur skogarnas djup från alla håll mot Falun.

Mot slutet av 1600-talet var malmen till stor del utbruten. Tillgången i berget var ihålig, och på midsommaraftonen 1687 instörtade skattkammarens tak. Detta ofantliga ras som på några sekunder öppnade en avgrund, Stora stöten, betecknar slutet av gruvans storhetstid. Men under hela 1700-talet fortsattes brytningen, ehuru i mindre omfattning, och på Linnés tid måste gruvområdet och Falu trakten alltjämt ha företett en vulkanisk tavla med sina svavelrykande rostugnar och eldsprutande hyttor på en förhärjad mark.

Numera är det slut med själva malmbrytningen, de sista rostugnarna och hyttorna har för länge sedan slocknat, men alltjämt bryter man den svavelkis som utgör underlaget för tillverkningen av svavelsyra, och tillvaratar den egendomliga rödmull som förädlad bildar Falu rödfärg.

Den 30 juni på morgonen körde vi ut ur Falun på stora vägen mot Bjursås. Den tallskog, växtliga ungskogskvarter och härliga mogna tallparker, som nu kantade vägen, var med säkerhet något helt annat och bättre än de skogar Linné såg för tvåhundra år sedan. Vi talar om senare tiders skogsskövling men glömmer ofta att bergslagens skogar var utplundrade till det yttersta och att riktig skogsskötsel är en modern tids verk och vinning. Bergslagen och Dalarna hör i nu tiden till de bästa skogsområdena i vårt land.

Det var som sagt den sista juni vi lämnade Falun. Något senare, den tredje juli enligt den dåtida tideräkningen &mdash; den fjortonde juli enligt vår &mdash; hade Linné anträtt sin resa. Det mest ogripbara, det flyktigaste av allt, spelet genom dygn och årstider av himmelens väder, av moln och ljus, är dock det alltid förblivande över en föränderlig jord. &#8220;Kl. 9 regnade något litet, som dock mest sedermera upphöll, lämnandes allenast några tunna fläckar i luften, genom vilka solen i väster drev sina strålar, som det där regna skulle. Emellan ögat och de längst bort liggande bergen uppstego exhalationer, som en rök. Solen sken varmt emellan moln ...&#8221; I solsteket på vägen krälade en huggorm. Linnéan blommade på skogsrenen. Vi hade lämnat den stora chausséen, lämnat bilen och vandrade lätta och glada till fots backe upp och backe ner på Linnés gamla väg över Stutsarvet. I några lyckliga ögonblick var en sommardag för två hundra år sedan närvarande i en ny sommar och vi kände den tidlöshet som är i årstidens återkomst över marken.

Detta var 1700-talets väg mellan Falun och Bjursås. Här slet forbönderna med sina kolryssar och timmerlass i forna vintrar på väg till Kopparberget. Nu dundrar lastbilarna fram på den nya vägen, som löper rak och präktig i jämn terräng därnere i skogssänkan. Den gamla vägen ligger övergiven och växer igen. Inga diken och inga stängsel skiljer den från skogen. Ljungen väller in över renarna och de vilda djuren tassar fram på den smala vägbanan. Här kan veckor gå utan att ett åkdon eller en vandrare stör den långa freden.

På samma sätt som här gick vägarna i gammal tid mellan Sveriges långt åtskilda bygder &mdash; i mjuka kurvor upp och ner, ständigt i försynt förbund med terrängen. När man gör en avstickare som denna utefter en sträckning av den gamla vägen för att sedan helt plötsligt slungas in i det nya, breda stråket igen, då förstår man med ens vad vägnätets nydaning har betytt för landskapet och för vår egen umgängelse med detta landskap. Naturen bestämmer inte som förr vägens förlopp; överallt sönderskäres, genomspränges skogen och bygden av dessa nya bilvägar, som har tagit avstånd från omgivningen och är sig själva nog.

Redan före landsvägsnätets förnyelse satte järnvägarnas tillkomst de första sprängskotten i den gamla landskapsbilden. Tag i fantasien bort järnvägar och bilvägar, och 1700-talsbilden av själva landskapet träder genast närmare.

Men fåfäng den som sörjer över utvecklingen. Människan är slav under sina uppfinningar, det finns ingen återvändo. Låt oss i stället sträva att göra de nödvändiga ingreppen i landskapet så skickligt och skonsamt som möjligt, och låt oss komma ihåg att järnvägar och bilchausséer har brutit den tunga isoleringen, stärkt samkänslan bygderna emellan och gjort hela vårt land tillgängligt för oss alla. Det gäller bara att begagna dem på det rätta sättet, att lämna järnvägsstationen eller bilen och till fots eller på cykel söka sig ut i den svenska terräng, där skönheten ännu blommar på närhåll vid stigen och i de stora utblickarna.

Skillnaden mellan förr och nu i fråga om själva färdandet illustrerades direkt för oss, som genom ett helt landskap följde samma kosa som en resenär på 1700-talet. Med vår egen kombination bil-apostlahästar klarade vi snabbt de långa avstånden och nådde vart som helst in i terrängen. I sin skildring av dalaresan nämner Linné ingenstans uttryckligen hur sällskapet färdades. Gång på gång talas om hästarna, aldrig om några åkdon. Att man red och inte åkte var helt enkelt så självklart att det aldrig föll Linné in att särskilt nämna detta. På ett ställe säger han dock &mdash; det gäller slipstensgruvorna i Orsa: &#8220;Man steg här av hästen, att dem nogare betrakta.&#8221; Ordet resa, som Linné ständigt använder, sammanställes numera sällan med en färd på hästryggen, men i övre Norrlands obygder har man i språkbruket kvar resa även i betydelsen _gå till fots_.

Från Åsarna (byn Åsen) i Älvdalen har Linné en ytterst intressant notis om vägförhållandena. Han säger: &#8220;Allt intill Åsarna har man haft från Falun god landsväg, som här i ett moment kvitterades. Den vägen man igen fick, var likare en fä- eller myrväg än någon _viam communem_. Han var hasarderlig att gå, än mer att rida, alldeles omöjlig att köra; ty det ena stenskäret låg på det andra.&#8221;

Den &#8220;goda landsväg&#8221; Linné talar om var den i våra ögon ytterst smala, backiga väg vi följde över Stutsarvet och som vi sedan återfann här och där i någon övergiven, igenvuxen, knappt märkbar slinga i terrängen på sidan om den nya vägen. På vägen mellan Bjursås och Rättvik mötte vi två cyklister. Det var Linnés sentida efterträdare som professor botanices i Uppsala Elias Melin och hans pojke, som nu med portörer på cyklarna var stadda i samma ärende som han. På hans vägar rör sig alla &#8220;som studier älska, förstå, favorisera och med ett rent förnuft excellera&#8221;. Det gäller mer än så: den tjusning Linné kände inför marken, blommorna, landskapet och bygdens liv har genomträngt vårt nationella medvetande, berikat och avklarat vår bild av Sverige. Vad hans verk alltjämt betyder har omvittnats av många svenska röster; kanske har den senaste mansåldern snarast fört oss närmare Linné.

Någon mil bortom Bjursås tog vi en skröplig avtagsväg, som kröker sig upp genom skogen till Faxbergs fäbodar. Här stod vi &#8220;på vågen&#8221;, vattendelaren, 456 meter över havet.

Denna höjdpunkt ovan skogarna ger geografiskt och kulturhistoriskt sett den rätta överblicken. Faxbergs fäbodar är ett hemfäbodställe, till skillnad från långfäbodarna, som ibland kan ligga miltals uppåt skogen. Linné ger en förträfflig beskrivning av hemfäbodarna, &#8220;byggda som andra små gårdar därest de ha sin åker och äng och betesmark åt sin boskap, levande till större delen av sin mjölkmat&#8221;. Redan i maj flyttade hushållet, hela familjen med barn och djur, till dessa hemfäbodar, som helt i överensstämmelse med Linnés skildring på sitt sätt var byar i miniatyr, försedda med nästan alla de hus för olika ändamål, som fanns i hembyarna. Varje familj eller delägare i bodlaget hade alltså här sin egen stuga och ladugård, sina härbren och så vidare. Vid hemfäbodarna stannade man, tills det kring midsommar var tid för flyttningen uppåt skogen till långfäbodarna. Däruppe vistades vallhjonen, fäbodflickorna, sedan under sommaren med korna. På hösten uppehöll sig hela familjen återigen en tid vid hemfäbodarna.

Det är i första rummet sådana hemfäbodar, som i hundratals fall har vuxit ut till verkliga gårdar och byar, bebodda även vintertid. I denna företeelse skönjer man bebyggelsens utvecklingsgång in över skogsvidderna. Det sägs, att Bjursås i sin begynnelse var en fäbod bygd till Ål, den präktiga sockenbygden kring Österdalälven ovan Gagnef. Ål i sin tur var dotterbygd åt Gagnef.

I ett sådant förlopp tecknar sig alltså en liten del av den långa odlingshistorien. Vi befann oss för ögonblicket långt ovanför Gagnef och Ål, ovan Bjursås, högt i skogen vid Faxbergs fäbodar, på bygdens översta gräns. Här fullbordas i nutiden samma förlopp: fäbodåldern tar slut, och Faxberg förvandlas till gårdar i skogen. En familj från Bjursås flyttar alltjämt hit med sina djur till sommaren, men grannfamiljen bor här året om. Övergången är mjuk som ett led i naturens eget växande. Det hela ger oss en bild av tusenårigt mänskligt arbete i det stora skogslandet.

Något av odlingens begynnelse, av nyröjd bygd i skogen vilar ännu över Faxberg. Kring husen och ner över sluttningen sträcker sig en stor vacker slåtteräng, ett änge eller slogänge som det heter på ortens språk, med naturlig örtrik gräsmark under björkar, rönnar och häggar. Träd och buskar står glest, så att solskenet spelar över den gröna ängsmattan, som bär tydliga spår av liens arbete; inga tovor av fjolårsgräs, inget busksly utan rent och fint. Det hela på minner om en trädgård, ett intryck, som förstärkes, när man här och där i ängen finner unga, lovande äppelträd; de är ympade på rönnar.

Dalfolkets _änge_ är samma ord och betecknar samma nyttighet som på Gotland; det är neutrum här som där: man säger _ett_ änge, i bestämd form änget, och ordets böjning är alltigenom densamma som i andra liknande ord, t. ex. spänne, tryne; pluralis alltså ängen, ängena. Likheten med gutarnas änge är lätt att se. Mer än i själva artbeståndet &mdash; de ädla lövträden saknas ju här liksom slån, hagtorn och mycket annat &mdash; framträder den i utformningen, grupperingen, det skulpturala. Den släta gräs- och örtmattan, det trädgårds- eller parklika draget med glesställda träd och avrundade buskpartier, allt detta känns igen från Gotland eller Sydsmåland.

Det var i årets allra vackraste tid vi besökte Faxbergs fäbodar. Björkarna stod vårligt guldgröna, gräset högt och mjukt, färdigt för slåttern. Gökärt, blå violer, midsommarblomster lyste i den gröna mattan. Från skogsbrynet sjöng taltrasten, i ängen upprepade röd vingetrasten flitigt sin anspråkslösa visselstump. Och göken ropade i alla väderstreck långt ute över skogarna.

Vår chaufför och följeslagare var en av bygdens söner, Bränd Axel Eriksson, född och uppvuxen i en av Mixgårdarna i Sörskogs by i Bjursås. Med glädje berättade han för oss om det arbetsliv, som ligger till grund för en sådan blommande lustgård här i höga skogen.

Slåttern, sommarens största och mest krävande arbete, började i juni, strax efter midsommar, fortsatte genom hela juli och ofta långt in i augusti. Början gjordes alltid med täkten närmast kring husen och med lindorna, de åkrar som för året låg i vall. Sedan kom turen till slogängena, först kring byn, därefter vid fäbodarna, och slutligen till myrslogarna, som i allmänhet låg vitt kringspridda på skogen, ofta flera mil från bygden.

Vid slåttern i ängena fullgjorde man med lien en god del av det viktiga röjningsarbete, som ständigt, år efter år måste utföras i syfte att hindra marken att växa igen med lövsly av olika slag. Litet var stans kring stenar och ojämnheter i markytan fanns alltid en och annan &#8220;uggel&#8221; av rönn, gråal, vide o. s. v., rotskott, som försökte ta sig upp. Dem skar man med lien, och om detta fick ske år efter år, var skotten så späda att de med sitt löv gav ett icke föraktligt tillskott till höskörden av gräs och örter. I Faxbergs välhävdade slogänge var alla sådana &#8220;ugglar&#8221; nerhållna till markytan med liens hjälp. Om detta röjningsarbete hand i hand med själva slåttern försummas bara ett par år i följd, blir uppslaget av lövsly så kraftigt och tätt, att man inte längre kan bemästra det med lien. Och till sist vandrar barrträden, främst granen, från alla håll in över ängsmarken. Ett slogänge, som inte längre hävdas, växer igen till skog på en mansålder. Det gäller att ständigt hålla efter med lien, ibland också med yxan. &#8220;Far var noga med det&#8221;, betonade vår sagesman.

Pojkårens somrar fick Bränd Axel Eriksson och hans sex bröder dela mellan fäbodlivet och slåttern på samma sätt som fäderna. I maj bar det iväg från Sörskogs by uppåt skogen till hemfäbodarna, Fändriksbo, en halv mil från byn. Dit fanns bara klövjeväg; man gick till fots, folk och fä &mdash; till och med grisen, som var otränad och blev svårt trött. Så fortgick det alla somrar ända till konfirmationsåret; därefter fick pojkarna ägna sig åt slåttern, hemmavid och på skogen.

När Linné red fram genom Dalarnas storbygder på sommaren 1734 fann han byar och gårdar folktomma. Så var det i Skattungbyn &#8220;varest ibland 65 grannar ingen fanns hemma, mer än en som höll hållskjuts. Kunde alltså på gästgivaregården ingenting till vår tarv och nödvändigheter ernå: ty folket hade varit borta i 8 dar och väntades hem efter 14 dagar, varandes 4 à 5 mil borta på sina kölar eller avlägsna kärrängar, att hösta.&#8221; Och &mdash; säger han &mdash; boskapen fanns redan i fäbodarna, 3-4 mil från bygden. &#8220;När folket far bort att hösta, lämnas ett par utlevade gummor och hos dem alla barn i byn, som dem sköta skola.&#8221;

Dessa enkla notiser ger ett starkt intryck av den folkvandring från bygden till skogarna som var ett led i det uppsvenska bondeåret. Sommarlivet i skogen, särskilt vistelsen vid långfäbodarna, har mer än någon annan del av allmogens arbetsordning haft ett romantiskt skimmer över sig. Mycken möda var det först och sist, ensamhet och ängslan under långa dagar i vall, men den ljusa nordiska sommaren gav sin egen friskhet åt detta kvinnornas herdeliv i de stora skogarna. Den tillfällige besökaren, som fattade föga av den långa mödan, fann det hela fullt av poesi, och en yppig litteratur med mycken falsk lyrik och svagt fäste i verkligheten har blommat upp kring detta motiv. Men allmogen själv var icke främmande för fäbodlivets tjusning och dess utslocknande i vår tid lämnar kvar en ton av vemod.

Medan fäbodflickorna vallade korna, mjölkade, kärnade och ystade långt uppe vid bodarna, arbetade det övriga byfolket med slåttern på andra håll i det stora skogslandet. Från bygd och bodar klövjade man upp till kölarna och levde lägerliv här vid myr efter myr i ända till fem, sex veckor. Vintern kastade sin skugga framför sig: nu gällde det att säkra födan åt kor och småkreatur för sju, åtta mörka, kalla månader. Det hopskrapade höförrådet fick drygas ut med renlav, bark och torkat löv. Vad som växte på lindorna hemma i byn räckte nätt och jämnt åt hästarna. Myrhöet sattes upp i hässjor, där det fick sitta till vintern, då snöföret gav möjlighet att köra hem det till byn.

Var det bra slåtterväder, blev man färdig med en myr på några få dagar, men regnväder kunde förvandla dagarna till veckor. Då täljde man skedar och skålar för att ändå göra något nyttigt och få tiden att gå. Nöden kunde infinna sig vid slåtterboden i skogen under sådana väntans dagar och ängslan för vintern gnagde i sinnet. På en skål som vi fann i Älvdalens hembygdsgård såg vi följande in skrift:

> 1782 DÅ NÄR JAG ÄR WID MAKMYRA IFRÅN 26 JULI TIL  
> 4 AGUSTI OCH INTE BÄRGA IT STRÅ, GUD WET WAD SOM BLIR  
> AF OS I ÅR. WI HOPPAS DÄ BÄSTA. MAKMOR D 3 AGUSTI 1782.  

De knappa och uttrycksfulla orden, skurna i träet av en stadig hand, talar om människor tvingade att lita på sig själva och sitt arbete i en stor, karg och oberäknelig natur. De talar också om fromhet och förtröstan på fädernas vis. Ur den situationen och de orden stiger den gamla bondetiden, 1700-talet, fram för oss, sentida efterkommande i det svenska folkhemmet.

Sådan var tillvaron i gammal tid, det bondeliv som delade sig mellan bygden och skogen och satte sin prägel inte bara på inägorna utan i mångt och mycket också på de stora vidderna.

I Siljansbygden behöver man utsikt från höjden, en vid och stor överblick, för att uppfatta det hela och se skönheten. De stora berömda Siljansbyarna liknar i nutiden vilket modernt stationssamhälle som helst, men så snart man stiger upp på höjderna, uppenbarar sig för öga och själ den största och härligaste bygdebild som finns att se i Sverige.

På vår väg från Falun till Rättvik fick vi från Söderås by den första stora utblicken över Siljansbygden. Den utsikten är berömd. Den har allt vad en svensk landskapstavla skall innefatta: sjön i dalen, den odlade jorden med gröna vallar och röda byar, och till sist skogen, den stora bakgrunden. Hela Siljansbygden är egentligen en krets av ljusa och bördiga gläntor i liderna mot sjön.

Det är jordmånen och dess olikheter som ligger under allt detta. Skogen har sin plats på moränens grund, bygden på de goda odlingsmarker, som är ett minne och en gåva av havet här i hjärtat av Dalarna lika väl som i Öster- och Västergötland. När man ser denna ljusa vidd kring vattnet, ungefär som en ofantlig strandslänt, kan man mycket väl föreställa sig, hur detta landskap såg ut närmast efter istiden, då havet sträckte en fjärd längs den nutida älvdalen ända hit in i det stora höglandet. Havet nådde nära 40 meter högre i dessa sluttningar än Siljans vatten i nutiden. Det mäktiga skogsbryn, som nu begränsar slänterna, antyder, åtminstone bitvis, läget av den forna ishavsstranden: där i skogens skugga, under granar och tallar, återfinner vi än i dag märkena efter havets bränningar mot stranden, frisköljda moränblock, en rand av rundslipad klappersten, en vågrät skåra, ett &#8220;strandhak&#8221;, utskuret i sluttningen.

Det är återigen samma viktiga skiljelinje som har mött oss så många gånger i Syd- och Mellansverige &mdash; den naturliga gräns, som så ofta delar bygd och obygd. Därnedanför, på den forna havsbottnen, ligger slätterna och de öppna dalarna, därovanför härskar det mörka Sverige, skogens och myrarnas land.

Det storslagna i vår svenska natur &mdash; om vi frånser havet och fjällen &mdash; kommer alldeles särskilt till synes på sådana punkter, där vi överblickar detta möte mellan bygd och skog. Just därav har Siljansdalen sin stora svenska karaktär.

En vandring från Söderås eller Altsarbyn upp mot Hedsåsens fäbodar var ännu 1942, vid tiden för vår resa, en märklig upplevelse. Vägen gick först genom barrskog, men det ljusnade snart av löv och gräs. Det doftade av björk och hägg. Fåglarna sjöng i den unga grönskan, bland dem själva grönsångaren, som är den ljusa lövskogens fågel, guldgrön som de nylövade björkarna. Det var återigen som vid Faxberg: samma plötsliga avbrott mot skugga och barrmörker, samma soliga, nästan sydländska fägring, ett paradis i skogens land. Detta var de stora slogängena kring Hedsåsen, en midsommarkrans av löv och blommor kring den öppna täkten.

Det hela var en ålderdomlig bild &mdash; den ängarnas ljuvlighet som skildras av Linné. Var fanns något liknande? Jo, naturligtvis i Småland, i Värend, kring sjön Åsnen. Här liksom därnere i Linnés barndomsbygd kom man ihåg hans ord: &#8220;Ängarna stodo som trädgårdar&#8221;. På Sydsvenska höglandet är nästan all denna härlighet redan kvävd i granskogens mörker &mdash; med ett och annat lyckligt undantag som trakterna kring Åsnen.

På nära håll märkte vi nog att slåtterhävden till en del var uppgiven. Det började komma upp gråal, björk, rönn, till och med granar. Så går det nu med det ena slogänget efter det andra kring byar och hemfäbodar. Anledningen känner vi väl &mdash; densamma som i Sydsverige: Vinterfodret tas nu från åkern, inte från ängar och kärr. Och man håller inte kreatur i så stort antal som förr.

En 76-årig hemmansägare i Tällberg bekräftade allt detta. Ängena gav småhö, som det hette till skillnad från lindhöet, det som kom från lindorna. Småhöet gick ju mest till getter och får, men det var ett gott hö &mdash; &#8220;som medicin åt djuren&#8221;. Det lät alldeles som på Höö i Småland. Småhöet var ett blomsterhö, rikt på arter, olika slags droger och smakämnen. Hade man stillat korna med lindhö en längre tid, så märkte man att de med girighet kastade sig över småhöet, när sådant bjöds. Deras instinkt visade rätt. Det ömtåliga hälsotillståndet bland nutidens kreatur har nog till en del sin orsak i en mera enformig föda och en tillvaro utan ordentlig kroppsrörelse. Forna tiders kossor levde ett rörligare liv och fick en mycket omväxlande näring, även om den blev knapp mot slutet av vintern. Om sommaren gick de &#8220;på löten&#8221;, på skogsbetet, om vintern fick de sin andel av det goda småhöet.

Om Faxberg och Hedsåsen gav oss närbilder av bondens insats i daningen av mark och växtlighet, så fick vi samma bild i stora drag från Björkberget i Siljansnäs, den förnämsta utsiktspunkten i hela Siljansdalen.

Genom Björkens by går vägen uppåt mot Björkberget, på vars topp ett utsiktstorn höjer sig över skogen. Här överblickar man på en gång hela Siljansbygden, nära nog från dess mittpunkt.

Närmast i söder ligger Siljansnäs, med stora välbyggda byar och kyrkan mitt i bygden. Den odlade jorden visar ett mönster, som man sällan ser i Sydsverige: långa smala tegar intill varandra, ungefär som randiga mattstumpar. Det beror på att varje hemman i byn har sina ägor kluvna i en mängd småstycken, utspridda över byns hela ägovidd. Här begriper man hur Söderslätt i Skåne måste ha sett ut före enskiftet. Saken är den att dessa byamarker ännu inte har blivit fullständigt skiftade; här pågår ännu den grundliga omdelning av jorden, det s. k. laga skiftet, som motsvarar enskiftet i Skåne och har samma syfte, att föra ihop varje gårds ägor till ett helt eller åtminstone några få lämpliga stycken (skiften). Det betydelsefulla arbetet är just nu i full gång i Siljansnäs och andra dalasocknar. Utsikten över Björkens by med dess stora välodlade täkt säger det viktigaste om åkerbruket i dessa trakter. De jordbruna strimmorna i det stora mönstret är de tegar, som nyss har besåtts med havre, korn eller vårvete. En och annan teg lyser klart grön; det är höstrågen. Men dessa strimmor, de bruna och klargröna, är sparsamma inslag i väven. Bottenfärgen är livligt, saftigt gräsgrön; detta är lindorna, den del av åkerjorden som ligger i vall.

Här ser man alltså i ett enda ögonkast, att sädesodlingen spelar en mindre roll än odlingen av gräs och klöver åt djuren. Det betyder att boskapsskötseln lägger beslag på jorden och får större betydelse allteftersom klimatet blir mindre gynnsamt för odling av brödsäd och andra mera fordrande grödor. Detta är ett huvuddrag i svensk lanthushållning; man märker det redan i Sörmland vid en jämförelse med det skånska jordbruket. Och det fortsätter på samma sätt: vallodlingen ökas mot norr, åtminstone i stort sett, tills den längst i höga norden så gott som fullständigt behärskar all åkerjord.

Den väldiga rundsynen säger oss ännu mycket mera. Den ger oss de klara, överskådliga bilderna till ett helt kapitel i bygdens och skogens historia.

Det är vid tretiden på eftermiddagen. Dagen är den vackraste som tänkas kan: med sol och glidande skuggor över skogen, bygden och sjön och tunga molnfästen långt borta över den blå horisonten. I nordost lyser kyrktornet i Rättvik och Lerdalshöjdens hundratals röda hus, i sydost har man Leksand med det ljusa Noret, i söder Siljansnäs. Sedan kommer skogshavet svämmande i tunga vågor, det är Sollerö skogar med Gesundaberget. Bortom Siljan och Sollerön skymtar bebyggelsen i Mora, och därovan välver sig Älvdalsbergen. Återigen tar skogshavet vid i väldig böljegång med högtbelägna byar lysande som ränder av skum på de mörka vågbergen; det är Tammeråsen och Röjeråsen. Över Vikarbyn glider ögat vidare och träffar på nytt det vitlysande tornet i Rättvik. Kretsen är sluten, den ojämförliga, stolta kretsen av svensk bygd kring Siljan.

Det ljusa i denna ofantliga tavla, byarnas och fäbodställenas täkter med de saftigt gröna lindorna, närmast kantade av björkskog &mdash; allt detta är skapat av oss människor och vår odling. Det gäller också björkskogen. I ett ursprungligt, oberört naturlandskap skulle björkskogen visst inte saknas, men den skulle växa på andra håll och på annat sätt. Före människans tid fanns det säkert lövskog i bäckdalar och raviner med friskt, genomsipprande vatten. Och där skogseld hade gått fram var björken nog först på platsen alldeles som i nutiden. Men i det landskap, vi här ser omkring oss, Dalarna, som i årtusenden har varit bebott och brukat av oss människor, har björkskogen en helt annan plats. Den är samlad kring byar och fäbodställen, och detta så tydligt att man genast förstår, hur det hänger ihop: björkskogen är knuten till odlingen. Var man än upptäcker en ljusgrön fläck, ett stycke björkskog, högt i de mörka barr skogsliderna, finner man vid närmare granskning också de grå och röda husen eller &mdash; om fäbodstället numera är övergivet &mdash; åtminstone den gröna täkten.

Dessa ljusgröna kransar av lövskog kring varje by och varje fäbodställe är vad som ännu finns kvar av de saftiga, ört- och lövrika slogängen som vi nyss har studerat på nära håll, vid Faxberg och Hedsåsen. De var alls inte små, dessa slogängen; vid de förutnämnda Mixgårdarna i Sörskogs by fanns t. ex. ett änge, som ensamt räknade 27 &#8220;hässj-land&#8221;, d. v. s. en yta, som motsvarade 27 hässjor. När man vet, att ett hässj-land var ungefär vad en fullgod karl hann med att slå och sätta opp på en dag, förstår man vad hundratals sådana slogängen betydde i skogslandskapet.

I nyssnämnda räknesätt, hässj-land, finner man, liksom i själva ordet och beteckningen änge, en motsvarighet till sydsvenska förhållanden: på Gotland räknade man ängets omfattning i så och så många &#8220;man(s)-sleit&#8221;, mansslåtter, slåtterdagsverken, i Småland sade man &#8220;karlars-slått&#8221;, vilket var samma sak.

Med vår ängsodling har vi berett rum åt det fagraste i landskapet, löv och blommor. Det har sin giltighet söder ut i landet men också här i den stora skogen. Ängsbrukets tid i vår lanthushållnings historia var den skönaste, och det är en bitter sanning, att vi nu förlorar det som var Dalarnas prydnad och ljuvlighet lika väl som Gotlands och Smålands: ängen, slåttermarken på naturens grund. Den ljusa gammalsvenska bygdebild, som ännu kan skönjas i dessa dalasocknar, skall snart vara bortskymd och förmörkad också här. Det är i sista laget nu, om något skall göras.

Betänker man att inte bara slåttermarken, utan också en betydlig del av den öppna åkerjorden, lindorna, nu får växa igen, då förstår man vad som sker i det uppsvenska bondelandskapet: det är en omvandling lika grundlig som i Sydsverige, där de väldiga hagmarkerna snabbt gror igen till skog och all sämre åkerjord lämnas ohävdad eller omföres till produktiv barrskog.

Just i Siljansbygden får denna förvandling större räckvidd än i någon annan del av vårt land. Det gäller geografiskt, i den milsvitt öppna terrängen kring den stora sjön. Men inte bara materiellt och påtagligt utan också andligt sett: bondelandskapet kring Siljan har av ålder en djupt bestämmande del i den svenska bild som är oss kär. Det har in i vår egen tid varit något av en rikslikare för hela folkets uppfattning av vårt land. Och så är det inte bara en bygdens utan en hela Sveriges angelägenhet att här vårda och bevara en älskad landskapsbild.

Vad som nu sker är en skogens framryckning av väldiga mått. Dess första stadium är snart passerat &mdash; den &#8220;nedbuskning&#8221; av slåttermark och lindor som skymmer sikten i landskapet, löser upp konturerna och åstadkommer en otrevnad, en känsla av något ovårdat och ovärdigt &mdash; ungefär som ett orakat ansikte.

Efter buskar och sly kommer barrskogen. Den skall en gång på samma sätt som i Sydsverige ge nytt värde åt övergivna slogar och lindor. Men detta nya värde inkräktar på ett annat, som borde ha framtiden för sig alldeles särskilt i Siljansbygden: turismen och den sommarbebyggelse som i den dubbla bosättningens tidevarv har ut valt denna bygd. Man befinner sig vid en skiljoväg. Och man ser det klart: skogsvårdsstyrelsen i Kopparberg län har helt nyligen lagt fram en noggrant utarbetad plan enligt vilken ungefär en kvarts miljon kronor skulle kostas på i de tre socknarna Rättvik, Leksand och Siljansnäs för träd- och buskröjning &mdash; detta &#8220;för att landskapet inte helt skall växa igen och förmörkas av den framträngande skogen&#8221;.

Läget är kritiskt. Det framgår inte minst av den metod man ämnar gripa till: förgiftning av de uppväxande buskarna genom hormonbesprutning. Man räknar med att detta skall bli billigare än det gamla och beprövade sätt som nyss har omtalats från Faxbergs fäbodar: att under slåtterarbetet med lien hålla efter alla &#8220;ugglar&#8221; av lövsly som söker ta sig upp. Det sättet kan, som jag nämnde, inte tillgripas där ett änge eller en linda har fått några år på sig att växa igen.

När det nu är för dyrt att röja med yxa och lie &mdash; vad återstår annat än giftet? Man litar på att &#8220;dess inverkan på omgivande växt och djurvärld är ganska obetydlig och mycket kortvarig&#8221;. Det är kanske riktigt. Men &mdash; tyvärr &mdash; om en giftbesprutning är ekonomiskt överkomlig, så är den billig i dubbel bemärkelse: en sådan genväg leder inte tillbaka till det gamla och äkta. Och hur vill man fortsätta? Hur har man tänkt sig att bevara grässvålen? Den tarvar slåtter år efter år. Eller slåtter och betning i kombination efter gammal ordning. Annars kommer älggräset tågande in i alla fuktiga sänkor och förrycker bilden.

I det långa loppet är det nog ingenting annat än riktig slåtter i samband med någon betning &mdash; kanske av de moderna köttdjuren &mdash; som här i socknarna kring Siljan kan rädda gammalt bondearv, den stora ljusa tavlan i sin ram av skog och sjö. Om inte på annat sätt, så kan det gå bra med motorklippare att hålla slåtterhävd till överkomligt pris, det har &#8220;Sveriges ängsmästare nummer ett&#8221;, Karl Alfred Gustawsson, visat i riksantikvarieämbetets minneslandskap kring forntidens monument i sten över svensk odling.

Den bondevärld Linné såg i Dalarna och andra landsändar var en gemenskap i vars väsen det gångna fanns närvarande innanför och bakom, som årsringarna i en trädstam. Ingen människa kunde på 1700-talet föreställa sig de väldiga förändringar som sedan skulle komma.

Ännu flyttar man på sina håll med kreaturen till hemfäbodarna och till en och annan långfäbod men i ständigt minskad omfattning; på vår färd mitt i sommaren märkte vi alls ej någon avfolkning. Också vi kom visserligen till tomma gårdar &mdash; Matsgården i Östbjörka by inom Rättvik, Norrboda i Ore &mdash; men dessa gårdar väntade inte som förr sitt husfolk tillbaka från fäbodar och myrslogar. De var döda, övergivna för alltid, de stod som grå vålnader mitt i den saftiga, blommande sommaren.

Matsgårdens stuga blev i början av 1800-talet påbyggd med en övervåning, men i sin helhet var denna gård ett väl bevarat 1700-talsminne med grå och gammalröda timrade hus kring en fyrkantig gårdsplan. Där fanns allt som av gammalt har tillhört en storgård i byn, boningshusen med inventarier i mängd, fähusladan, där pigan låg, vinterladugården med ugn och trebent gryta på sin arm, stallet med sin krubba, täljd ur en enda jättestock, och sängplats för drängen, trösklogen, svinhusen o. s. v. Traditionen förblev obruten ända fram till den stora omvälvningen på 1800-talet. Utmed fägatan vid gården fanns en sådan gärdsgård, som Linné talar om från Rättvik, rest på en sträng av ur åkern hopplockad kullersten, &#8220;varuti stavrarna till gärdsgården fästas och alltså längre ifrån förruttnelse uthärda&#8221;.

Detta var 1700-talet, en gård sådan Linné såg den, men död, stående kvar i byn som ett tomt skal &mdash; uttrycksfullt dock i alla sina detaljer.

I Norrboda såg vi två gårdar med alla sina hus, som på samma sätt stod där döda och övergivna. De var anspråkslösare än i storbygden, mindre och lägre, och påminde mycket om en del hemfäbodar, t. ex. i Sollerö socken. Deras historia är också ursprungligen densamma; Norrboda var en gång, ehuru för flera hundra år sedan, som namnet anger, ett hemfäbodställe men utvecklades sedan i likhet med så många andra sådana till en by i vanlig mening.

De döda gårdarna är en illustration till 1800-talets omstörtning, då skogsindustrien förvärvade hundratals hemman för virkesutvinningens skull. Alltför ofta vittnar de också om den avfolkning, det utdöende som i nutiden drabbar svensk landsbygd.

Vad som närmast satte grundskottet i det gamla bylivet, upplöste, omflyttade, förnyade bebyggelsen och splittrade fäbodväsendet var storskiftet, som fullbordades på 1800-talet. Men bakom storskiftet ligger just till en väsentlig del den nya skogshushållning som tillhör industrialismen på detta område.

Den omdelning av jord- och skogsägor, som genomfördes med storskiftet, syftade bland annat till en uppdelning av de väldiga samfällda skogar, där alla bygrannar förut hade vallat sina djur, jagat, fiskat och hämtat ved och virke till husbehov. När varje hemman fick sin egen skogslott, blev det också möjligt att sälja växande träd eller själva marken till något av de stora skogsbolagen. Det har skett i en omfattning som tvingar oss att tala om en bondens isolering från de stora skogarna. En svensk lanthushållning med rötter i urgammal tid har lossat sitt grepp över dessa utmarker och avlösts av en annan, den moderna skogshushållningen.

Vi har svårt att fatta räckvidden av sådana förändringar; de fullbordas under loppet av en mansålder eller två, och ingenting märkes från år till år. Men den boskillnad mellan bygd och skog, som nu snart är genomförd, griper djupt och hårdhänt in i både landskap och arbetsliv. Det är sant att bondefolkets liv i sommarskogen var en hård och slitsam tillvaro. Men sant är också, att detta rörliga, vidsträckt och fint förgrenade arbetsliv hade en annan svikt, en annan och djupare hemortsrätt i själva naturen än det nutida jordbruksarbetet. Vinster och förluster kan inte alltigenom räknas upp i kalla pengar. Vad den stora omgestaltningen betyder i själsligt hänseende, för livets vardag och helg, själva stämningen över tillvaron &mdash; den frågan får aldrig något entydigt svar.

Bondens isolering från skogen var, åtminstone formellt och utifrån sett, en akt av fri vilja, även om den industriella expansionen var en mäktig drivkraft i förloppet. Nu hotar isolering också i andra kanten av Siljansbondens värld, den som vetter mot sjön. Det är återigen industrien, som ligger bakom och pressar på.

Den stora sjön har i alla tider på tusen sätt, andligt och materiellt, varit ett levande element i bygden. Dess spegling i folkets själ kan väl inte fångas i ord men anas som en ljus och stark verklighet över allt i de folkrika byar, som radar sig längs vattnet. I Vika och Nusnäs, t. ex., har Siljan och Siljansfisket för hundratals byamän haft sin andel i dagligt liv och timlig hushållning.

Att höra en gammal Vikabonde berätta om fiskeåret och dess händelser är att uppfatta den naturens rytmik, den levande puls, som just kännetecknar en ofördärvad sjö. Återigen flyger tanken till en sydsvensk bygd och dess stora vatten till Värend och Åsnen. Det öde som där hotar är idag på väg att fullbordas här i Dalarna. Vad som steg för steg har skett med Siljan, Orsasjön och Insjön är en genomgripande reglering i syfte att tjäna kraftverken utefter Dalälven nedanför sjöarna. En början gjordes redan 1924-1926, då en partiell reglering genomfördes, som gav möjlighet att bättre ta vara på vårfloden genom att överfylla de tre sjöarna för sommaren och hösten; från midsommartiden och ända fram på vintern hålles vattnet uppdämt på en konstlat hög nivå, ungefär en halv meter över det genomsnittligt normala. Härtill kommer en tömning av vattenmagasinet på eftervintern och förvåren ner under det genomsnittligt lägsta som naturen gav.

Allt detta har medfört en förfulning av stränderna och en både ekonomiskt och ur allmän trevnadssynpunkt kännbar försämring av fisket. Det har stört, ja delvis brutalt skurit av det levande sambandet mellan bygden och sjön. En praktiskt taget enig befolkning har här förgäves sökt försvara sig och sitt mot ortsfrämmande industriella intressen. Detta är ett svårartat exempel på de konflikter, som obönhörligt följer av olika sätt att nyttiggöra naturens tillgångar.

&#8220;Siljan är det finaste vi har, och fisket, ja det är rågen i livet.&#8221; Så talade en gång en grånad gammal bonde, en av de tiotusen i dessa byar på stranden. Fisket var arbete och nöje i samma andedrag. Man plöjde och harvade med lättare sinne, när fiskefröjden ännu satt kvar i varje fiber. Men utvecklingen leder bort från det naturförbundna och växlingsrika till det fastlagda och enkelriktade. Är en sådan livsform i djupare mening rationell? Så mycket är säkert, att vantrevnad i själva arbetet är en förbannelse för både själ och kropp.

De allmänna talesätt om framsteg och blomstring, som brukar karakterisera välmenta skildringar av svensk bygd, avsedda att behaga alla och smickra en ytlig lokalpatriotism, de är sannerligen inte på sin plats i Siljansbygden, bland denna allmoge, som bittert har erfarit att utvecklingen är ett tveeggat svärd. Det folket lyssnar hellre till beska ord, om det är sanning i dem.

Ingenstans i vårt land har det gamla bondesamhället varit så starkt, så djupt, så brett i linjerna som här i Dalarna, och ingenstans framstår därför den stora omvälvningen i folkets och bygdens liv så våldsamt för både syn och fantasi som just här. Då naturahushållningens, hemarbetets och bygemenskapens månghundraåriga lugna utveckling ganska plötsligt sprängdes av industrialismen, passerade vårt folk i sin inre historia en gräns mellan två tidsåldrar, kanske mera markerad, åtminstone materiellt sett, än gränsen mellan medeltid och nyare tid. Det forna Bygde- och Bondesverige har blivit Världssverige; Ludvig Nordströms slagord är fullt träffande. Inte bara stationssamhällena i Leksand, Rättvik och Mora utan till och med Älvdalen, ja Särna och Idre kyrkbyar är filialer av detta Världssverige. Det gamla är bortrivet och undanskymt.

Många av dem som vallfärdar till Dalarna kommer hit i tanke och förhoppning att återfinna Gustav Vasas och den gamla dalallmogens mustiga och färgstarka miljö. Verkligheten är en missräkning och man strävar troskyldigt att återskapa den förlorade bilden. Överallt kring byarna, icke minst i liderna uppåt Tällberg, såg vi dessa dalaromantikens skapelser, nya stugor i välment allmogestil eller gamla bodar, hitflyttade från olika håll och med stor kärlek restaurerade i samma ambition.

Emellertid &mdash; det vore tanklöst och otacksamt att se ned på hembygdsromantiken även om den i vissa av sina yttringar är ett oäkta barn av denna spontana flamma i själen, som tände lusten att rädda och bevara något av det gamla och därmed &#8220;forma bilden av en svunnen tid&#8221;. Detta kulturarbete sker nu i en anda av saklighet och detaljskarp iakttagelse, som väl kan kallas linnéansk, men i grunden ligger alltjämt en djup känsla som inspirerar fantasien och lättar mödorna.

Till resultaten av det stora räddningsverket räknar Dalarna, bland mycket annat, en rad av hembygdsgårdar, i Mora, i Tällbergs by i Leksand, i Rättvik, i Älvdalen och på andra håll. Det är hus av alla de skilda slag som ingår i en gammal dalagård, sammanflyttade till typiska enheter på samma sätt som Moragården på Skansen. I sig själva ytterst värdefulla, är de också var i sin bygd fästepunkter för ideell och kulturell verksamhet av vidare syftning. Men en gård är en funktion av människan och marken; blås ut livet, ryck bort gården från dess egen grund, och vad som återstår är ett museum, som väl kan beskriva och beskrivas men fordrar en fjärde dimension, en kommunion, ett pingstunder för att fullborda avsikten.

Ett sådant under har skett i Dalarna. Det är dikten, konsten som har lyft marken och minnena upp i ett förklarat ljus och givit den stora dalabilden åt Sveriges folk. Man inser detta när man i Mora vandrar bland Zornmuseets skatter och när man på varje stig, i varje by bevittnar hur de döda tingen får liv av strofer som har diktats i Opplimens dal, i Munga och Pungmakarbo. Där lever, där strävar och fröjdas det folk som är ett med sin jord och sin skapelse, med åkerns must och de timrade gårdarna. Där lyser deras färger, grönt, rött, vitt, som blommornas färger på täkten, skymtar drömskt i sommarnatten och slocknar i träslottets skymning. Vad bekymrar det oss om detta Dalarna aldrig helt igenom har varit satt i mantal på verklighetens mark! Dikten är andens verklighet, dess ro, dess glädje och triumf över allt det tillfälliga.

Så löper funderingarna när man färdas genom Siljansbygden. Där tappade vi alldeles bort Linnés väg, som skulle vara vårt rättesnöre, men vi återfann den i backarna uppåt Boda. Genom &#8220;en skön, lång och rak talltimmersskog&#8221; for vi från Rättviks stationssamhälle uppåt norr för att över Ore fortsätta till Skattungbyn och Orsa.

Från huvudbygden i Boda med dess präktiga byar, som enligt vår mineralogs förklaring bygger sin välmåga på ett stråk av kalkrik silur, fortsatte vi genom skogarna till Skattungbyn. Vädret var det allra skönaste med sol mellan glittrande regnskurar. Skattungbyn ligger högt och fritt &mdash; aldrig skall jag glömma den utblick vi hade från de ljusgröna, färgstarkt blommande täkterna i denna by &mdash; det mörka skogshavet under porfyrbergens rörliga horisont. I djupet dånade forsen, i höjden seglade vita stackmoln, och druvblå skuggor släpade över dalar och berg.

Strax bortom Skattungbyn ligger nära den gamla vägen en hel rad av äldre och yngre stenbrott. Det är Orsa slipsandsten som här har tillvaratagits och bearbetats genom tiderna, ända in i våra dagar. Här fick vi den första levande kontakten med den verklighet som mötte Linné. Förut var det skuggbilder, döda rester i ett nytt och förändrat landskap, nu äntligen samma bild, samma verksamhet, ända in i de minsta detaljer. På vår vandring från gamla vägen in genom granskogen hörde vi de spröda slagen av en hammare, och framför oss i skogen gapade en gruva, där den leverröda stenen lyste i skiktade väggar. I djupet arbetade vattenpumpen, en enkel domkraft lyfte blocken upp ur gruvan och där, i en friluftsverkstad vid själva gruvhålet, formades slipstenarna med hammare och randjärn, svarv och svarvspik på fullkomligt samma sätt som Linné beskriver och avbildar. Det gav en blick på hantverkets ärevördiga traditioner, nu nästan överallt brutna av storindustrien.

Denna gruva, vars namn är Backlund, har begagnats mycket länge, kanske ända sedan Linnés tid. Tillsammans med en mängd andra, Sakresti, Silverskop och allt vad de heter, har den givit tusentals präktiga slipstenar, som från Orsa har funnit vägen ut över landet. Till prästen i Orsa utgick på 1700-talet skatt för 6000 slipstenar om året. Nu var årstillverkningen kanske 7-800, men en rest av en gammal svensk hemindustri fanns dock alltjämt att se och studera här i dalaskogens gömma.

Över Orsa och Mora följde vi Linnés kosa vidare upp efter Österdalälven, &#8220;västra vägen vid floden, där man var uppe på ett av de 4 namnkunnigaste berg i Dalarne&#8221;, Gopshusberget, mitt emellan Mora och Älvdalen. Vi njöt samma &#8220;härliga prospekt&#8221; som Linné beskriver, alltifrån Särnafjällen, över älven och vilda skogen till Siljan. På krönet över den brantaste sidan roade sig 1700-talets ungdomliga resenärer med att fyra av sina pistoler uppåt och neråt; vi förnöjde oss på ort och ställe med högläsning av den glada episoden och hörde i andanom ekot av smällarna.

I soluppgången den 13 juli red Linné med sitt följe ut från Åsens by i Älvdalen. Det närmaste målet var Särna, bortom sex mil av skog. Vad detta betydde på 1700-talet förstår man av den notis om vägförhållandena här, som förut har citerats. Den landsväg man hittills följt förvandlades med ens till en svårframkomlig, knappast skönjbar stig. Fortsättningen lyder: &#8220;1/2 mil från Åsarna reste man över Dalälven, på vilken ingen bro var. Karlen, som oss följde, sprang utan deliberation i floden upp under armarna och hästarna arbetade mot den på sidan fallande forsen. Att vägen någorlunda måtte råkas, var barken avskavd på den sidan, som vänder sig åt vägen, det man även tillförne profiterat av.&#8221;

Sådan var leden över denna skog, som ända till 1644 hade varit gränsskog mellan Sverige och Norge. Den var tydligen ännu på Linnés tid ett hinder, en naturlig avspärrning av samma slag som de forna gränsskogarna mellan Småland och Skåne. Linné skriver också om Särna: &#8220;Denna socken är särdeles av naturen befästad, i det på ena sidan ligger fjällen, på andra sidan den breda ödemarken.&#8221; Först 1856 blev landsväg byggd över skogen.

Det var den nordiska urskogen som här mötte Linné. I Dalaresan har han med stor kraft tecknat den första bilden av detta skogens naturlandskap, på en gång storartat och vilt avvisande, där de grova träden, döda och levande, höjde sig över barrikader av kullstörtade stammar. &#8220;Hade under vägen blåst&#8221;, säger han, &#8220;hade ock vi varit fågelfria för de många ruttnade och till fall hotande träden, ibland vilka övre delen av ett halvt stort träd hängde uti ett annat, just över vägen ...&#8221;

&#8220;Den stora skogen, fast så mycket fördärvad, gör publicum ingen nytta med sina härliga timmerstockar, mastträd och skeppsvirke; vore possibelt att få honom genom Dalälven ned till havet utan för stor depens, funnes här en lång tid tillräckligt virke.&#8221;

Linnés framtidssyn är nu dagens verklighet. Där vi färdades samma väg tvåhundra år senare såg vi skogen glida genom älven ned mot havet. Där älvfåran smalnade och forsbruset steg, låg stora timmerbrötar, gulröda i solen. Några flottare arbetade därute mitt i flödena. En stod ensam på bröten. Han lossade just de sista stockar som höll den fast. Plötsligt rörde sig hela bröten under hans fötter, med ett par språng över de vältrande massorna nådde han båten och en minut senare försvann klamparna som dansande tändstickor i skummet.

Storskogen mellan Älvdalen och Särna är i nutiden något helt annat än den &#8220;breda ödemark&#8221; Linné har tecknat. Den är upprensad, genomhuggen och förvandlad till en välvårdad kulturskog, där de sista vindfällena ligger prydligt upphuggna till kolved vid vägen.

För Linné tog det en hel lång sommardag från solens uppgång till dess nedgång att rida över skogen, för oss med bil på bekväm landsväg en timme. Vi hade god tid att göra en avstickare till ett långfäbodställe, Hedbodarna, flera mil inåt skogslandet.

Detta fäbodställe ger än idag en förunderligt stark och klar bild av de små världar långt uppe i skogarna, där människor och djur från bygden levde sitt sommarliv. På den gröna täkten ligger grupper av små hus, isgrå av ålder, byggda av mäktigt, vridet rundtimmer. Det är stammar av den nordiska urskogen, som här kring Hedbodarna för länge sedan är försvunnen &mdash; så när som på de jättelika grålaviga stubbarna; dem ser man överallt i nutidens välstädade skog. Över dörren till ett av fjåsen &mdash; ladugårdarna &mdash; finner jag på en av de grova stockarna årtalet 1641, vackert inskuret. Det är mer än trehundra år sedan siffrorna formades &mdash; hundra år före Linnés sommarfärd genom Dalarna. Stammen måste ha varit minst tre hundra år gammal, då den fälldes, vilket betyder att det träd, jag berör i detta flyktiga ögonblick, har spirat upp någon gång i vår medeltid, på tolv- eller trettonhundratalet.

Utom fjåsen, alla med gödselgluggen inåt täkten och dörröppningen mot fägatan och skogen, finns här några lador för höet från täkten, ett häststall och först och sist eldhusen, fäbodflickornas bostäder, med tillhörande mjölkstugor. Sådana eldhus finns ännu kvar vid åtskilliga fäbodar i övre Dalarna, Härjedalen och Jämtland. Märkligt nog har man fortsatt att bygga dem ända in i vår egen tid; själv har jag i Brunna och Gammelsätern nedanför Städjan sett ett par &#8220;störres&#8221; &mdash; deras benämning på Idremål byggda 1918 och 1919. Där gästade jag i nådens år 1925 människor, som bodde &#8220;under sotad ås&#8221;. Dörren till ett eldhus sitter på ena gaveln, och från en svale stiger man över en hög tröskel in i stugan. På den öppna härden mitt på jordgolvet flammar elden under en ofantlig gryta. Ljuset silar genom rököppningen i taket och genom de trånga vindögonen i gavelns fogningar mellan stocklagen. Det blandar sig med eldskenet till en osäker halvdager. Invid den fyrkantiga eldpallen, sammanfogad av stenar, står &#8220;vinnstolpen&#8221;, som är vridbar och försedd med en vågrät slå, &#8220;vinnan&#8221;, på vilken den stora mesostgrytan hänger i sina krokar. Golvet består av hårdstampad jord och är bestrött med hackat granris.

Man slår sig ner på en av de breda, väggfasta sänglavarna, dunklet i vrårna lockar fantasien till lek: detta är ett hem i den grå forntiden. Och mycket riktigt: kulturforskningen har påvisat att eldhuset är själva urtypen för det nordiska timmerhuset. Hela bebyggelsen vid en långfäbod med olika hus för varje särskilt ändamål är av ursprunglig karaktär och har sina rötter i forntiden.

Vid Hedbodarna är man kommen tillbaka till odlingens begynnelse i den stora nordiska skogen, ja i hela vår del av världen. Mot en rundhorisont av skog tecknar sig här ett ursprungligt herdeliv, detsamma som skildras i Odysseen, där djuren mjölkas vid sommarens lägerställen och mjölken beredes i kärl av trä. Det är ett rörligt liv, en halvnomadisk tillvaro, som av naturen tillskiftas boskapsbonden i söder och nord. Bostaden, eldhuset, är ännu en del i naturlandskapet. När jag stänger dörren efter mig, känner jag och ser att handtaget är en naturvuxen vriden gren; sådana skapelser hade man skarpt öga för och tog till vara för bygge och bo. I hela detta hus finns knappt en spik, allt är taget ur skogen. Det är ett byggnadsverk lika genuint som trastens bo i en grenklyka.

Linné beskriver eldhusen; han fann dem inte bara vid fäbodarna utan också vid gårdar i bygden. I Särnahedens by står verkligen ett enda eldhus kvar, annars är det endast långfäbodarna, den yttersta och mest primitiva bebyggelsen, som ända in i vår tid har haft an vändning för dessa forntidshus. Om de hade försvunnit, låt oss säga, på 1700-talet, kunde Linnés beskrivning mycket väl ha varit vårt enda vittnesbörd om deras tillvaro på svensk mark.

Men Hedbodarna ligger öde. Vid fjåsgavlarna multnar gödseln till jord, halvt begraven under jättelika örter, skräppor och paradisgräs &mdash; det är brudpiska, Epilobium. Vallen ligger oslagen. Det är tyst i solen, och i tystnaden hör man det fina, egendomliga knäppandet från ladusvalorna, där de pilar ut och in genom husens vindögon.

Ett sådant kulturminne som Hedbodarna talar ett djupt gripande språk till vårt nordiska medvetande. Intet nytt har här som i de stora bygderna skjutit upp i det gamlas ställe. En hel livsform är död; det är tyst och tomt häruppe, och de grå husen sjunker sakta ihop på sin gröna vall. Den övergivna fäbodtäkten korsas symboliskt av en nybyggd transportväg för timmer och massaved. Bonden har dragit sig tillbaka från skogen. I en ny skepnad, som körare eller skogshuggare, färdas han nu över vallen och kastar en blick på de tomma hus, där mödrarna i släkten har framlevt sin ungdoms somrar.

Där vägen gick upp över åsarna, såg vi fjällen i väster som en hägring, en löftessyn i ljusblått och vitt över det mörka skogslandet. Vi fördjupade oss i skogen igen, men med Gryvlans klara flöden, med det silvergrå lappvidet, med fjällskära och björnbrodd på tuvorna vid vattnet kom en ny hälsning från fjällen, något saftigt, vilt och vänt, ett första möte med fjällängen. Det är Linné som först har uppmärksammat detta att element ur fjällens flora följer de strömmande vattnen långt ner i skogsområdet. Han såg det just här: &#8220;Vid bräddarna av Grövelån såg man åtskilliga fjällörter hit med vattnet förda&#8221;, heter det i dalaresan, och om fjällskäran säger han i Flora lapponica: &#8220;Är en verklig fjällväxt, som är mycket allmän i fjällens lundar, men som även ej sällan visar sig på de därifrån nedrinnande älvarnas stränder.&#8221;

Ovan Särna och Idre, i de översta dalgångarna under Långfjället fann vi äntligen de sista resterna av den urskog Linné har sett och skildrat. Också den vildmark, som ligger utom räckhåll för människans omdaningsarbete, förändras sakta genom tiderna. Naturen känner intet stillestånd. Men här gäller det tidsåldrar av en annan och större ordning än den mänskliga historiens; 200 år betyder här ingenting. I urskogen och på fjällheden återfann vi den verklighet som omgav Linné.

Det är de långa avstånden och den häpnadsväckande oländigheten i dessa dalstråk under fjällen som till vår tid har räddat det sista av urskogen. Men icke ens detta skydd skulle i längden ha varit nog. Under de senaste mansåldrarna har det moderna skogsbruket sakta men säkert närmat sig dessa översta fästen. År 1930 stod skogshuggarna vid ingången till den vilda urskogsdalen kring Töfsingån, och om ett nationellt naturskyddsintresse då inte hade förmått att bjuda dem halt, skulle forntidssynen varit borta också här.

Ända intill gränsen för Töfsingdalens nationalpark står skogen luftig, genomhuggen och väl rensad alldeles som därnere i det stora skogslandet. Kontrasten är fullständigt oförmedlad då man träder över gränsen. Med några steg är man inne i urskogen, samma labyrint av levande och dött, av våldsam växtkraft och grå förgängelse om vartannat, som Linné så åskådligt skildrar. Denna skog låter oss i en plötslig vision se det forna Skogssverige före människans storhetstid och den förblir i alla tider ett ovärderligt studiefält för den vetenskap som i naturskogen har en utgångspunkt för behandlingen av moderna skogsproblem.

Över urskogsdalen kring Töfsingån lyfter Långfjället med Storvätteshågna sin mäktiga profil. Genom ofantliga vilda blockmarker, typiska dödismoräner, bildade under den stora landisens avsmältning före urskogens årtusenden, strävade vi uppåt till de öppna fjällhedarna. Vi tog vägen tvärs över Långfjället, där azalean blommade på den fattiga lavmarken och ängspiplärkan steg sjungande till väders. Under oss i djupet låg Grövelsjön, och i sluttningen mot sjön såg vi de egendomliga horisontella linjer under varandra som en gång frapperade Linné. Själv gör han intet försök att förklara denna märkvärdighet men citerar den folkliga uppfattningen att de formerats &#8220;av sjövattnet, som så högt skolat gått strax efter syndafloden&#8221;. Denna tydning är väsentligen riktig, även om det inte var syndafloden utan den smältande landisen som orsakade det mäktiga högvattnet. Vår energiske mineralog och geolog skaffade hit instrument för att med dessa visa hur landets lutning har ändrats sedan isens avsmältning. Så fortsätter vi efter förmåga Linnés gärning att upptäcka fäderneslandet. Vår egen verksamhet förskjuter bilden och förskingrar markens urkunder. Blott häruppe ligger de orörda. Falkenerarnas kojor och fångstdoningar på fjällheden vid Grövelsjön, som noggrant beskrives av Linné, är försvunna med dem och deras tid. Några obetydliga gropar i hedens mark är allt vad som återstår. Men jaktfalken själv seglar än i denna dag över Långfjället, över Grövelsjövåla och ut över den blanka sjön. Där ligger ännu hans jaktrevir, öppet under molnen, ursprungligt och stort som det har formats i en skapelse genom bottenlösa tider.
