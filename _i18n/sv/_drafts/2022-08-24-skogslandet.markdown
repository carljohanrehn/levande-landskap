---
layout: post
title: Skogslandet
date: 2022-08-24 17:43:02
tags: 
  - Dalarna
  - Härjedalen
  - Jämtland
  - Lappland
categories: 
  - Skogland och fjäll
published: true
---

En sommar för snart 25 år sedan befann jag mig med ett par vänner i de stora skogarna kring sjön Juvuln i nordvästra Jämtland. Det var en stilla, ljum dag, beslöjad, skugglös, en sådan dag, då skogen lyssnar, man vet inte efter vad &mdash; ett plötsligt ljud, en gren som knäcktes. Kring oss stod träden gamla, risiga, många halvdöda eller torra; det var ett stycke av den forna överåriga tvinsjuka skogen, före skogsbrukets och trämassans herradöme.

Vad vi sökte var något som djupt hörde ihop med denna ödemark: de hällmålningar från skogslandets stenålder som skulle finnas vid Hästskotjärn där innerst, bortom vindfällen och ris. Vid sjöstranden hittade vi efter beskrivning, välvilligt lämnad av husbonden i Juvulbottens lilla gård, en gammal eka som låg där till tjänst vid not och nätfiske. Ekan var murken, grå och gisten; vi öste och rodde och kom nätt och jämnt över sjön till målet, en flat bergvägg i strandkanten. Den var kanske fyra, fem meter i höjd och bredd, något överhängande, och på denna klipptavla lyste i djupt blodrött ett mönster av primitiva hornprydda djurfigurer och underliga, för oss obegripliga tecken. Figurerna har delvis flätats ihop och placerats över och i varandra på ett sätt som är oss främmande, men syftet med dessa målningar kan åtminstone anas: att genom framställningen i bild besvärja jaktdjuren, tvinga dem i fångstmännens våld, i giller och fallgropar.

Färgen i målningarna är bränd järnockra med fett som bindemedel. Hur är det möjligt att denna blodröda färg har kunnat bevara sin friskhet genom regn och snö och sommarsol i flera tusen år? Klipptavlan vid Hästskotjärn är en bild av oerhörd intensitet. Detsamma gäller en annan grupp av hällmålningar, på Flatruet i Härjedalen.

<div class="row mt-3">
    <div class="col-sm mt-3 mt-md-0">
        {% include figure.html path="assets/img/flatruet-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
     Flatruet från Torkilstöten.
</div>

<div class="row mt-3">
    <div class="col-sm mt-3 mt-md-0">
        {% include figure.html path="assets/img/sånfjället-vandring-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
     Ensam vandrare i Sånfjällets nationalpark.
</div>

Den långa färden upp till Flatruet i övre Härjedalen tecknar i färg ett ledmotiv: korngult och skogsblått, de svenska färgerna i ett djupnat, växtligt ackord. De indelar landskapet i stort och de upprepas bort under himlen, där fäbodvallarna lyser i skogsbergens sidor. Det är de tre komponenterna i gammalt bondeliv: bygden, skogen, fäbodarna. Redan i södra Dalarna, i Gustavs socken har man för ögonen detta perspektiv, det återkommer kring Siljan och till sist genom Ljusnans dalföre, över Sveg och Hede i Härjedalen.

Ovanför Hede, ännu dryga sex mil uppför älven möter gräsbördig, ljus fjällskog, den &#8220;sommarfrodnad&#8221; som mellan pressande vintrar var ett livsbehov för folk och fä.

Fäbodväsendet är en ännu levande rest av det vandringsliv som var herdens och de betande hjordarnas i norden lika väl som i södern. Arabiens och Nordafrikas beduiner flyttar med sina djur allt efter betestillgången i de ödsliga vidderna mellan stepp och öken. Det inre Asiens herdefolk flyttar på samma sätt. Egentligen är det djuren som avgör när lägret skall brytas och de svarta tälten resas på ett nytt ställe. I Grekland, på vägen till Delfi såg jag en gång högt i bergen, högt ovan den gröna dalen ett fäbodställe, en sommarby. Det var några stengrå hyddor mitt i ändlösa betesmarker &mdash; till gagnet en fullkomlig motsvarighet till fäbodarna här i fjällkanten. Den schweiziske bonden har sin alp, sitt sommarland, där smältvatten och julisol ger en sen frodighet; summan av alper &mdash; det är Alperna. Här besannas på nytt den gamla regeln att det var nyttan, det användbara, ett led i hushållningen som i gammal tid gav ortnamnen. Det var omedelbar gärning, handfast försörjning i stället för Sans Souci, Friedrichsruh eller Ellenhill.

<div class="row mt-3">
    <div class="col-sm mt-3 mt-md-0">
        {% include figure.html path="assets/img/nyvallens-fäbodar-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
     Nyvallens fäbod i Nyvallens naturreservat.
</div>

Bondens och djurens sommarskog är ännu levande i övre Härjedalen, kring Sånfjället och inom Ljusnans vida källområde från gränsfjällen, över Flatruet till Särvfjället. Kanske är det i närvarande tid den förnämsta rest av sådan hushållning vi äger på svensk botten. Fäbodvägen, nätt och jämnt farbar med bil, går i bukter och finter uppåt mot fjällfoten, genom rik fjällbjörkskog, där stormhattar och midsommarblomster står i full prakt ännu långt fram i augusti. Här i skogen betar fjällkor och getter; det är oändliga, saftiga terränger, en friskhet av skapelsen. I tidiga morgonen öppnas fjåsets dörr, den som vetter mot skogen, och djuren vandrar ut i sin sommarvärld. Dagen går i enkel vällevnad, och vid fyratiden på eftermiddagen ser vi kor och getter lunka i sakta mak nedåt mot vallen. Det är en målmedveten kavalkad i &#8220;gåsmarsch&#8221; och i bästa ordning: den spar krafter och ger möjlighet att trampa upp och följa en bestämd led, en av dessa krittervägar som kröker sig fram mellan de vita björkstammarna, över små hängmyrar, genomblöta av sipprande vatten, över moränknölar, genom gråvide och örtskogar. På vallen, vid bodar och fjås väntar Jenny och Svea och Anna med blanka spannar; nu kommer kvällsmjölkningen och sedan natt och tystnad över vallen.

Här som i Södern är det bygdens ram av natur som ger sitt goda tillskott i försörjningen. Det hänger alldeles säkert ihop med den friskhet i markytan, i jord och växtlighet, som går förlorad genom långvarig odling. Vad som i dessa fjällskogar ger ständigt förnyad fruktbarhet är det vattenflöde, lagom ymnigt, friskt och syrerikt, mättat av mineralämnen, som genom halva året sipprar från fjällmarken ner genom växtmattan &mdash; ett grundvatten som rör sig i själva ytan. Det är en motsvarighet till de årliga översvämningar, den genomblötning som i Syd- och Mellansverige gav kärrängen dess uthålliga gräsväxt.

Det hela är en pastoral mot fjällets fond, en yttersta uppenbarelse av det herdeväsen som har haft sin tid i europeisk hushållning från klassisk värld till hyperboreisk, från Arkadien till Rom. Det har varit en tid av förvandling, från fruktbar ungdom till utnötning och undergång.

Här i de översta skogarna mot fjället utspelas på naturfrisk botten det första stadiet i dessa förvandlingar. Det är en omtagning av det förlopp som genom ett par tusen år har format Europas natur. Här öppnas genom djurens tramp och betning de gläntor i skogen med kort, smaragdgrönt gräs som är början till det arkitektoniskt sköna herdelandskap vi ser i engelsk betesterräng, i New Forest, som inte är ny utan tusenårig; i den &#8220;engelska park&#8221; som är hortikulturens försök att stadfästa det förgängliga; i de franska lövskogslandskapen kring Seine och Loire, 1700-talets Arkadien, där aristokrater lekte herdeliv i mantilj och pudrad peruk.

Det har redan sagts: slutfasen i allt detta är utnötning och undergång. Vi ser den i Nordafrika, där öknen kryper fram över sönderbetade steppmarker; i Grekland och Italien, där de forna betesängarna i bergen nu över ofantliga områden är en död stenskärv, sönderskuren av störtregn och vattenflöden; i Västeuropa, där skogen över ännu väldigare områden, från Spanien till Västnorge, steg för steg fick lämna plats åt den öppna heden.

Men den västeuropeiska heden tillhör snart en gången tid, herdelivets epok som nu i det närmaste är avslutad i Mellaneuropa och Skandinavien. Hedar och hagmarker växer igen. Skogen kommer tillbaka. Tiden är kort för det fäbodväsen, som ännu lever ytterst och överst i svensk bygd. Några årtionden härefter skall det också i Härjedalen vara ett minne ur bondens och markens historia. Just vår generation har den aldrig återkommande möjligheten att se det betespräglade landskapet i full hävd men också dess återgång till natur. I översta Ljusnedalen finns alla stadier i denna återgång. Kring ännu levande fäbodmarker, som ger must åt djuren, mjölk och sovel åt människorna, ser man övergivna betesområden, där all markens fruktbarhet nu är lämnad åt sig själv. Det mjuka, höga gräset står oslaget, starren med svarthö och kung Karls spira mognar i fred för mule och lie. Det silvergrå videt skjuter fram sina positioner, dvärgbjörk och enris likaså. De fina slåttergläntorna slukas upp fort i svällande snår. Fjällskogen byter ansikte. Och allt detta går fort &mdash; efter fem, sex, kanske tio år ser man i mark och växtlighet inte mycket av kreatursbondens epok.

När jag skriver dessa rader, sitter jag på den fyrkantiga eldpallen, härden i ett störrös, ett eldhus, som en gång stod på en öppen vallskogen, kallad Lissvallen. Namnet och denna eldpall på marken är idag ungefär allt vad som finns kvar av en fäbodvall med hus och betesterränger och stora, gräsrika slåtterkärr i stigningarna upp mot fjället. Växtligheten har återtagit sitt forna ansikte. Snåren av dvärgbjörk och gråvide trycker sig in över min eldpall. Det finns antydningar till en stenfot, en husgrund i markytan kring denna eldpall, och därav ser jag att härden låg mitt i huset &mdash; med andra ord, här fanns på Lissvallen en sentida uppenbarelse av de första, de äldsta hus av timmer, som byggdes av de första kreatursbönderna i detta nordens Arkadien.

<div class="row mt-3">
    <div class="col-sm mt-3 mt-md-0">
        {% include figure.html path="assets/img/sånfjället-björkskog-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
     Fjällbjörkskog i Sånfjällets nationalpark.
</div>

<div class="row mt-3">
    <div class="col-sm mt-3 mt-md-0">
        {% include figure.html path="assets/img/fjällko-nyvallen-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
     Betande fjällko i fjällbjörkskogen på Sånfjällets sluttning i Nyvallens naturreservat.
</div>

Bortom fäbodskogarna stiger Flatruet. Bortom kreatursbonden skymtar jägaren. Här djupnar perspektivet. Flatruet, en ofantlig, jämn fjällplatå, lyfter sig med tvära väggar över skog och dal. Det tecknar mot himlen en bakgrund till det hela: på fjällets stentavlor lyser i blodrött ett myller av figurer, älgar med tunga mular, en björn, ett par människor &mdash; allt i summarisk, starkt förenklad framställning. Dessa figurer tillhör stenåldern, de har målats av skogens och fjällets jägare; det var här som vid Hästskotjärn en akt av besvärjelse, av den magi som syftar att genom avbildandet fånga och hålla fast de flyende bytesdjuren.

Samma magiska innebörd har säkert de bilder av älgar och annat villebråd, som finns inhuggna i berget på flera ställen i vårt skogsland, kanske främst vid Nämforsen. Klipprännan med det vilda fallet har fått tjänstgöra som en jättelik fälla: villebrådet har hetsats mot denna punkt, rådbråkats i virvlarna och tagits till vara nedanför fallet.

Klippväggen under Flatruet vetter åt öster, fullkomligt öppet åt vinterstormens håll. Men fjällkrönet ger lä för de västliga vindarna, de svåraste som blåser häruppe, och man kan tänka sig den breda avsatsen intill dessa hällmålningar som en förträfflig lägerplats vid de stora drevjakter som tydligen har utspelats på Flatruet; villebrådet har med all säkerhet drivits av jägarkedjor över den milsvida platån i riktning mot den hiskliga klyfta som öppnar sig mitt i detta fjälltak under himlen. Klippgraven gjorde samma tjänst som Nämforsen i Ångermanland: som en fallgrop i jätteformat.

Vårt besök på Flatruet &mdash; det var den I september &mdash; gav odd ett slags upprepning av de förhistoriska drevjakterna. Höstsommaren, början av september är renslaktens tid; nu samlas samerna och driver sin halvvilda boskap över Flatruet &mdash; om inte mot klippgraven, så mot ett rengärde mitt inne på fjället. Överst på heden såg vi renar i fjädrande språng; de hade samer med hundar efter sig och rengärdet, fängslet framför sig. Deras silhuetter över Flatruet var med i den bildföljd genom land och tid, där människan spelar mot djuret, där jägaren blir herde och herden jägare på nytt &mdash; där en dag är som tusen år och tusen år som en dag.

Hällmålningarnas figurer har en summarisk, starkt förenklad form, de är, för att tala med Mårten Stenberger, &#8220;schematiserade, statiska, verkar nästan som symboler&#8221;. Man kan tillägga att detta nät av figurtecken, som berör och skär över varandra, på ett märkligt sätt påminner om det bildmönster som är spunnet ut över samernas trolltrummor.

Är det endast en tillfällig likhet? Eller betyder det släktskap?

Frågor som dessa berör det stora problemet bakom de upptäckter som under den senaste mansåldern har gjorts i det inre av Norrland. Det gäller ett mycket stort antal &mdash; ungefär 2000 &mdash; bo- eller lägerplatser i skogsland och fjäll. På sommaren 1959 såg jag vid stranden av sjön Karatj i Lule lappmark en av dessa boplatser. De ligger alltid som här, vid en sjöstrand eller en älv, gärna ett sel &mdash; på en plats som är vacker efter vårt sätt att se och i fornmänniskornas ögon också var vacker; här har ordet vacker sin gamla organiska betydelse. En ung kvinnlig arkeolog hade just funnit ett par härdar, enkelt hopkomna av stenar till skydd för elden, en skinnskrapa av sten och en del avslag från tillverkningen av sådana kvartsit- och skifferverktyg. Flinta, som av våra egna förfäder medfördes i stora mängder från Danmark-Skåne, när de under stenålderns årtusenden trängde mot norr genom Syd- och Mellansverige, saknas så gott som helt på dessa boplatser. Där flinta någon gång har anträffats, anger fyndet tydligt nog, att det har gällt import och handel med främlingar &mdash; säkert byteshandel med köpmän från söder. Vad lämnade man i utbyte? Antagligen var det pälsverk, den värdefulla produkt som kunde erbjudas av ett nordligt jägarfolk åt boskapsbönder i den svenska södern.

Det är många omständigheter som antyder att detta fiskar- och jägarfolk i vårt skogsland har sin bakgrund i nordost och inte i söder. De lerkärl som någon gång anträffas är av östlig typ. Redskapen av skiffer, kvarts och kvartsit &mdash; ofta mycket välgjorda &mdash; har genomgående en annan karaktär än motsvarande fynd från vår egen stenålder. Djurristningar och hällmålningar talar samma språk om en förbindelse med kulturvärldar i norr och nordost &mdash; med Finnmarken, Ryssland, Nordasien. Ett slutgiltigt svar kan ännu inte ges om denna nordliga stenålder och dess folk. Ingenting motsäger tills vidare ett antagande som ligger nära till hands: att skogslandets forna jägar- och fiskarfolk är samernas förfäder. Den slående likheten mellan hällmålningarnas och trolltrummornas bildmönster har redan antytts. Men ett viktigt inpass måste göras: renen, som helt igenom uppbär samernas hushållning och dominerar i trolltrummornas bildspråk, är sällsynt eller saknas i de forntida dokumenten. Nu är det inte alltid lätt att avgöra vilka djur man har sökt avbilda, men säkert är att skogens älgar möter oss i ständig upprepning &mdash; det gäller ristningar och målningar liksom skulpturdetaljer i vissa redskap &mdash; någon gång björnar, fåglar, fiskar. Vildrenen måste dock, lika väl som älgen, ha funnits i skogslandet. Detta är en av de gåtor som alltjämt står kvar kring skogslandets stenålder.

Hetsjakten i riktning mot lämpliga pass i terrängen med fångstanordningar av något slag, fällor, gropar &mdash; eller som på Flatruet en klyfta, vid Nämforsen ett vattenfall av förgörande kraft &mdash; har tydligen spelat en stor roll i de första människornas tillvaro inom det nordsvenska skogsområdet. Älg, varg, räv, till och med björn fångades i fallgropar. Bävern togs i fällor och snaror, ekorre och hermelin också i fällor. Redan på Birkas tid måste skinnhandel med fångstmännen i norr ha spelat en betydande roll. Pälsverk och älghudar var den nordiska skogens förnämsta produkt; skinn av vilda djur var vid sidan av järn och koppar Sveriges förnämsta exportvara ännu vid början av nyare tid.

Den stora nordiska skogen var långt in på 1800-talet väsentligt sett densamma som förut genom tusentals år. Björnjägaren Llewellyn Lloyd, som år 1830 berättar om sina jakter i Sverige, låter oss se en skog, ett helt skogsland av en vildhet och ett djup som var forntidens men fanns kvar i dyster prakt ännu för hundra år sedan. I en skildring av ett björnskall i Dalarna 1827 ger han oss den ovärderliga, enligt vad jag tror, ganska ensamstående bilden av det folkuppbåd som tillhörde en sådan drevjakt i stort. Allmänt uppbåd går ut över flera socknar, och folket samlas &mdash; från Venjan 200, från Malung 700, från Äppelbo 200 och från Järna 400 beväpnade karlar. Det är &#8220;särdeles vackert folk&#8221;, alla i sina dräkter, olika för varje socken; den i sådant förfarne kunde urskilja de olika socknarnas färger i denna armé, som på uråldrigt sätt var samlad till hemvärn mot skogens vilda djur.

Det stora skallet gav tre björnar och ett lodjur i byte. Lloyd hade förut sett ett lodjur i ringen, &#8220;men&#8221;, heter det, &#8220;jag ville icke då slösa bort mitt skott, när det gällde att få mycket ädlare villebråd&#8221;. Bruksbokhållaren Gustaf Schröder, som har efterlämnat så fylliga skildringar av skogslandets liv, ger oss till allt detta en betecknande detalj. Han strövade på hösten 1852 någonstans i skogarna mellan Älvdalen och Fryksdalen, då hans hund, som just hade satt efter en mård, störtade ner i en nyss gillrad älggrop. Det var en fångstanordning av forntidsmässig art, ännu i full hävd för ungefär hundraår sedan. Ett sådant faktum säger oss kanske mer än de sista jakterna på björn och varg, det öppnar utsikt bortom eldvapnens fem hundra år tillbaka över en tidlös natur.

&#8220;Endast 2 eller 3 sätervallar eller svedjefall syntes på avstånd&#8221;; &mdash; det är Llewellyn Lloyd som talar &mdash; &#8220;eljest svävade blicken åt alla håll endast över ändlösa skogar&#8221; &mdash; där fångstmannen strövade och bonden mödosamt trängde sig in med elden, lien och betesdjuren till hjälp för sin näring.

Bertil Boëthius, vars djupt inträngande studier i de stora skogarnas historia är av grundläggande betydelse, har särskilt framhållit att kolonisationen i övre Svealand och Norrland överallt var grundad på ett ursprungligt herdeväsen, på markens gräs och skogens löv. Nybyggaren var först och sist kreatursbonde. Bete och slåtter bestämde hans arbete och boplatser året igenom. Vad åkern frambragte gick till människoföda. Kreaturen gav mjölk, smör och kött. Villebråd och fisk kompletterade försörjningen.

Allt detta gäller inte bara fäbodhushållningen i Dalarna och Härjedalen utan också skogsbondens liv i Jämtland eller Lappland. Den rörlighet som utmärkte dalabondens år med flyttningar mellan hembyn, hemfäbodar och långfäbodar hade sin motsvarighet också i lappmarkerna, där det halvnomadiska livet under sommaren främst gällde slåttern på älvstränder, bäckängar, &#8220;ströängar&#8221; och starrmyrar, ofta miltals hemifrån. Med en sådan hushållning nådde bonden ända in i skogslandets innersta vrår och högt upp i björk skogsbandet under fjällen, som gav rika beten.

När Petrus Læstadius i sin berömda Journal för åren 1828-1832 säger att nybyggena i Arjeplog från början har uppkommit ur fiskarlappars huvudvisten och att nybyggeskulturen bör tillskrivas lapparna, tyckes däri ligga en motsägelse till det nyss anförda. Men den som med egna ögon har sett de små nybyggena vid sjöar och älvstränder, träffat människorna, som i statur och lynnesdrag förråder en sammansmältning av lapskt och svenskt blod, och på nära håll kunnat följa deras arbetsliv, inser att det här nästan alltid är fråga om ett både-och; ett blandäktenskap ligger ofta till grund för uppkomsten av ett nybygge; fiskarlappen, som har slagit sig ner vid ett vattendrag, blir nybyggare i verklig mening när han skaffar sig kokreatur och därmed tvingas in i bondens arbetsliv. Læstadius framhåller att jakt och fiske är ytterst tidsödande och pressar sin man; &#8220;den, hvilken liksom ex professo slår sig därpå, kommer sig aldrig före, hans nybygge förkofras icke&#8221;. Med andra ord: det är boskapsskötseln som bringar andra och bättre villkor.

Över det blanka selet glider en båt, en smäcker bruntjärad forsbåt. Det är kväll. Västra älvstranden ligger redan mörk, den östra badar i varmt solljus. Det är flera personer i båten, en hel familj med ett försvarligt lass av flyttsaker och ett par getter, som tränges i fören. Bland filbyttor, kontar och matsäcksskrin blänker några liar; detta är sommarens stora händelse, färden till slåtterängarna. Det är två dagsleder dit upp, slåttern tar ett par veckor i anspråk och man är rustad därefter. Getterna har fått följa med för att ge sötmjölk till omväxling med filmjölken.

Solen har just gått ned, när båten tar land mellan videbuskarna efter en hel dags färd på älvens vattenväg. Snart flammar en eld i vilstugan på stranden, och den tysta augustinatten sänker sig över skogen.

I den grå dagningen stiger röken åter mot granarnas mörka spetsgård. En frukost av brunsvart kornbröd, smör, fil och gravsik och så uppbrott för en ny dags färd. Från stugan vid älven tar man av inåt skogen. En främling skulle knappt finna stigen där den halvt omärklig går fram mellan videsnår och mjuka björnmosstuvor. Men för skogens människor är den välbekant.

Morgontimmarna går. Färden är lång, men skogslandet har ständigt nya skiftningar, nya glimtar av liv. Här och där blänker en tjärn och kring vattnet står granskogen med spirorna fullflätade av svart skägglav. Men mellan granarna lyser fjällbjörkarna saftigt gröna och vid bäckdragen blommar svarthö och kung Karls spira.

Äntligen! Det lyser grönt därnere i dalen. Kring bäcken, som ormar sig fram i otaliga slingor, ligger slåtterängarna. Man ser hässjeställningar och fyrkantiga grå lador, den ena efter den andra. I sluttningen utmed ängarna löper ett gärdsel, byggt för att hindra renarna att göra ohägn på hässjorna, när de kommer ner från fjällen om hösten.

I bäckängarnas paradisgröna landskap framlever man nu ett par veckor under strävsamt arbete. Liarna viner dagen i ända genom det saftiga gräset, och den ena bördan efter den andra bäres på stänger fram till hässjorna, som raskt växer i höjden. När brynstenarna går, sjunger det som av stora syrsor i detta ångande gräsrike. Solen skiner mellan vita sommarmoln och kastar breda strålknippen ner över ängens gröna mark och bäckens blanka vatten, där harren snappar efter mygg och krickänderna lockar sina ungar. Om kvällen går man till vila i den enkla slåtterstugan. Där sover trötta människor i nybärgat, doftande hö, medan vildmarkens djur på mjuka fötter och vingar jagar i nattskymningen.

När slåtterfolket ger sig i väg hemåt, står hässjorna färdiga och alla de grå ladorna är fullstoppade och tillbommade. Sedan ligger ängarna öde, tills vintern är inne. Då spänner man den lilla sega finnhästen för höskrindan och far vintervägen över frusna träsk och myrar för att hämta hem förråden.

Denna glimt av gammaldags slåtterliv fick jag år 1922, då jag tillsammans med en god vän och studentkamrat gjorde en lång sommarvandring tvärs genom skogslandet från Jokkmokk till Arjeplog.

På den tiden, för knappt femtio år sedan mötte oss den nordiska urskogen så snart vi hade lämnat landsvägen helt nära Jokkmokk. Det låter kanske otroligt, men är sanning &mdash; och en sanning värd att betänka.

På höjdsträckningar och bergåsar var det tallskog, knastertorr och ljusöppen, med genomsyn hundratals meter mellan stammarna. Det var en mäktig bild, men döden fanns närvarande överallt: vart tredje, fjärde träd var ett silvergrått skelett, ännu stående upprätt. Man såg och kände på den mäktigt vridna veden i dessa stammar; den sade något om en hård natur och långa, mörka, gnisterkalla vintrar. Den renlavsvita heden var en formlig hindergård av sådana döda träd, äntligen sträckta till marken. Tallen blir femhundra år gammal, står död i hundra år och ligger död i hundra &mdash; så sade man i skogslandet. Av en jägmästare i Jokkmokk hade jag fått låna ett tillväxtborr, tog på de grövsta tallarna borrkärnor genom vedens årsringar &mdash; och verkligen: det var krönikor som gick tillbaka genom fyra, i några fall bortåt femhundra år, till Sturarnas och Engelbrekts dagar. Då, vid medeltidens slut, låg hela detta Lappland utan fast bebyggelse; här fanns inte en människa utom samerna som året igenom vallade sina renar i skogen och på fjället.

En morgon nådde vi berget Talvatesåive och tältade högt uppe bland de översta granarna. Från tältplatsen såg vi mot söder och öster detta mörka skogsland med otaliga tjärnar och sjöar och de milsvida öppna myrarna &mdash; haven, som samerna säger. I väster blänkte Piteälvens vattendal, och i nordväst hade vi fjällkedjan inom synhåll: över de närmaste skogsbergen lyfte sig djärva profiler, ljust, töcknigt blå med tindrande snö. Det var en stor syn, ett stort stycke av Sverige &mdash; oberört, urvilt, bortom all odling. Jag är tacksam mot ödet, som gav mig en sådan minnesbild.

Sommaren 1959 återsåg jag detta skogsland kring och innanför Jokkmokk. Med ens förstod jag att den omföring till kulturskog som under praktiskt taget den allra sista mansåldern har övergått våra ofantliga urskogsområden är en av de stora händelserna i den svenska markens kulturhistoria, den märkligaste som har inträffat sedan den tid då lerslätterna dikades ut och lades under plogen.

Skogsbilden är helt förändrad. De gamla torrträden, stående och liggande, är borta, marken upprensad, det hela välstädat och lovande, om också en smula enformigt. Nu står här ungskog i olika åldersklasser, och mellan kvarteren av växande skog ses kala, oregelbundna ytor, den ena efter den andra, långt bort i perspektivet; det är stora hyggen, klara för den moderna bränningen eller nyligen brända och ännu kolsvarta, nyplanterade med tall.

Denna hyggesbränning är ett närmande till naturens eget skogsbruk med stora åskeldar, som brände rent över väldiga ytor. I askan grodde frön av björk, rönn, asp och vide men också av enstaka tallar som hade överlevat olyckan; brandlyrorna i barken kunde förtälja om åsknedslag och eld. Dessa brandytor med sin yppiga växtlighet, lövrik, skyddande och full av lämplig föda, var den gamla skogens barnparadis, ett önskeland för fåglar och fyrfotadjur. I andra hand kom barrskogen tillbaka, men i tidens längd sörjde nya åskeldar för ny växtlighet på andra håll i det vida skogslandet. Man måste ha sett en rest av urskogen för att riktigt fatta vad som har skett.

Den nordsvenska urskogen innehöll ett ofantligt förråd av timmer, skapat och samlat genom tiderna. På de senaste hundra åren har detta jätteförråd tagits ur skogslandets djup och flutit som miljoner timmerstockar utför älvarna. I urskogens ställe växer nu unga och medelålders skogar till nya skördar av det svenska träet. Men mognaden tar lång tid, i övre Norrland och i fjälltrakterna dubbelt längre än i Sydsverige: 100-200 år i stället för 50-100. I gengäld blir det nordsvenska virket hårdare och fastare än det sydsvenska; gamla skogshuggare talar om &#8220;malmträd&#8221;, stammar som vid yxhugget ger klang som av malm.

Lyckligtvis är det så att träden växer mycket snabbare och bättre, om man sköter dem rätt, än vad de gjorde i den forna skogen. I själva verket var urskogen till stor del dålig och sjuk: massor av döda eller halvdöda, överåriga, rötskadade, stormbrutna träd tog bort utrymme och ljus för de växande friska träden. Nu rensar man bort alla sådana mindervärdiga träd och gallrar i bestånden, så att alla träd får lagom plats och rikligt ljus. Överflödigt vatten dikas bort ur skogsmarken, och återväxten säkras.

Man strävar nu att &#8220;hoppa över&#8221; det lövrika uppslag av buskar och träd, som nyss har omtalats. Det sker genom besprutning med gift; en vanlig syn i skogslandet är stora hyggesytor svartraggiga av döda björkar. Där förgiftningen nyss har skett, sitter lövskruden kvar, brun och trist. Det är en vedervärdig syn.

Bland våra skogsmän råder mycket olika åsikter om en sådan giftterapi. I dessa frågor skriver professor Eric Stefansson: &#8220;Genom denna hypermoderna form av skogsskötsel kan den skröpliga björken på några få timmar förintas inom vidsträckta arealer. Ifall man använder lämpligt avpassade mängder av den giftiga vätskan, skadas varken tall eller gran nämnvärt. Däremot vet man mindre om, hur denna radikala behandling inverkar på skogens liv i övrigt. Att det lägre djurlivet tar avsevärd skada temporärt, har emellertid redan konstaterats. Därför kan man inte helt frigöra sig från tanken, att skogarna kunna i framtiden förändras till det sämre ifall man alltför hårdhänt griper in i deras liv och stör balansen mellan de levande organismerna, både växter och djur. Man får dock hoppas på att dessa farhågor inte skola besannas, ty åtminstone på kortare sikt synes det vara mycket att vinna genom att på svagare marker hålla lövskogen i schack.&#8221;

Men diskussionen i detta brännande ämne får här lämnas å sido. Jag har ej kunnat undgå att nämna dessa yttringar av modern skogsvård, eftersom de ger stora delar av det inre skogslandet dess nutida karaktär och ytterligare skärper kontrasten mot gårdagens bild, som var urskogen. Just i dessa år tränger modernt skogsbruk längst in i de trakter som intill vår egen tid har bevarat det ursprungliga. Desto angelägnare är det att med insikt och kraft gripa in och reservera några provstycken av orörd mark, av den nordiska urskogen åt samtid och framtid. Det är en sådan gärning som under de senaste tre årtiondena målmedvetet har utförts av domänverket. På kronans skogar har några hundra områden med i olika avseenden värdefull eller typisk natur förklarats som _domänreservat_. Det är ett livsvillkor för skogsforskningen att vid mark- och vegetationsstudier, jämförande undersökningar och försöksarbeten kunna utgå från själva grunden, som är ursprunglig natur. Betänker man att nio tiondelar av Sveriges markyta har varit eller är ett skogsland, förstår man att dessa domänverkets åtgärder innebär en grundläggande insats också för svenskt naturskydd, en av de allra viktigaste vid sidan av de stora nationalparkernas tillkomst.

Ett par mil norr om Arvidsjaurs kyrka ligger ett av de största domänreservaten i Lappland. Till dessa trakter, som saknar användbar flottled och därför i det längsta har lämnats orörda, bröt domänverket väg någon gång på 1940-talet. Man fann då att de nyöppnade områdena inneslöt ett ovanligt vackert och växlingsrikt urskogslandskap och avsatte, medan det ännu var tid, över en halv kvadratmil att bevaras åt framtiden. En sommardag 1959 for jag dit från Arvidsjaur. Den nya revirvägen ledde först ett par mil genom nutidens välskötta skogsland med växande ungskogar och stora svartbrända hyggesytor, där de små tallplantorna spirade i traktorplogens skäror. Och så &mdash; plötsligt förde oss revirvägen in i den tidlösa skogen, urskogen. Kontrasten var oerhörd. Den bild jag såg 1921 och de närmast följande åren är i dag försvunnen så gott som överallt utom i dessa reservat. Här möter oss nu ett minneslandskap, principiellt av samma art som Väderöskogen i Skåne eller Norra Kvills nationalpark i Småland.

Reservatet är vidsträckt nog att verkligen sluta oss in i urskogen. Terrängen är starkt kuperad, med sjöar och tjärnar, rullstensåsar och skogsberg. Det öppnas genomblickar över vikar och sund, där granarna, smäckra som majstänger, står speglade i vattnet. Över sänkorna lyfter sig tallskog med trevande döda grenfång i silhuett mot himlen. Det är en ödslig bild, men mitt i gråheten en täthet, en mättnad, skapad sakta, genom sekler &mdash; man glömmer det aldrig.

Några mil nordväst om Arvidsjaur, i en av dalportarna mot fjällen ligger den stora sjön Karatj. I början av 1920-talet kom jag dit för första gången; det var två dagsleder från Jokkmokk genom ovägad, vild skog kring den forsande Pärlälven. Den färdsträcka som då tog två mödosamma dygn for jag nu 1959, med bil på en halvtimme.

<div class="row mt-3">
    <div class="col-sm mt-3 mt-md-0">
        {% include figure.html path="assets/img/pärlälvens-fjällurskog-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
     Pärlälvens fjällurskog, Padjelanta nationalpark.
</div>

Från vårt logi, en kronstuga intill sjön nära Luovusgårdarna, såg vi långt bortom vattnet, genom dalportar i nordväst några blänk av högfjällen.

I fint stilla väder fortsatte vi över sjön till Jervasviken. På sommaren 1922 var det bonden i Vuojat som rodde mig över sjön; han var ung och stark, stor älgdödare och björnjägare. Nu for vi med motorbåt förbi hans gård och såg honom gå böjd och gammal mellan stugorna på udden.

För en mansålder sedan slöt sig urskogen kring Karatj, men på 1940-talet gjordes i stor skala en utdrivning av den grova skogen i detta dalföre. På skogsmannahåll beklagar man nu att så har skett; Karatj ligger till stor del inom det bälte av fjällskogar som av domänverket har lämnats utanför praktiskt skogsbruk.

I Jervasviken mynnar en bäck som kommer från lågfjällen mot Pitedalen. Den bäcken var vid mitt första besök ett jungfruligt fiskevatten, där laxöringen aldrig förut hade sett en bedräglig &#8220;fluga&#8221; dansa genom virvlarna; samerna fiskade på den tiden aldrig med krok, och hela Karatj var ett ödemarksvatten i skogslandet, oberört och praktiskt taget aldrig besökt av främlingar. Nu var bäcken nästan utfiskad; det var nätt och lagom att vi fick känna de levande nappen, se öringen fräsa till i skumbläddrorna, se och smaka de små vackra fiskarna.

Bäckdalen är praktfull. Kring forsarna, som är kraftiga nog att ge ton redan på långt håll, grånar en rand av nakna block, och i denna rand, där vårflödena ständigt river upp och ger ny jord, nytt utrymme, där väller örterna i fantastisk frodighet över stenskravlen. Högvattnen rumsterar om lika grundligt som odlaren med spade och plog. Men här är det inte åkerns och byggnadstomternas &#8220;ogräs&#8221; utan stormhattar och fjälltolta som frodas i stränderna. Till och med den gula fjällviolen lyser mellan stenarna.

Där vi sitter vid Jervasbäcken, vid en första kaffeeld &mdash; det är torrt och vi tänder i strandkanten för eldfarans skull &mdash; har vi äntligen urskog omkring oss; olikåldriga bestånd av tall och gran, döda träd i tusental med silvergrå stammar och vridna grenar famlande mot himlen, döda träd på marken, rotvältor med stenar i
greppet. På nordsidan av bäcken stiger det vilda Jervas med tvära väggar och hyllor, där kungsörnen bor.

Den första elden. Det slår mig att detta är gränsen mellan bygd och orörd mark, gränsen också i tiden. För en mansålder sedan tände vi den första elden strax väster om Jokkmokk vid Pärlälvens mynning, vid början av stigen till Karatj. Där mötte urskogen då. Nu möter den här, ovanför den stora sjön, vid ingången till en av de långa fjälldalarna.

Det var nyss tal om forntidens strandfolk och deras boplatser vid vattnen. Den enkla härden, byggd av stenar, är något som man alltid finner på dessa boplatser. Och nu ertappar jag mig själv vid byggandet av en sådan härd &mdash; behovet är detsamma, väsentligt sett, som för tusen år sedan: skydd och underlag för elden. De äldsta hushållningsformerna går igen här överst, inom den fria eldens domän.

Vi fortsatte till västerst i sjön, som det heter här i Lappland. Från länningen går stigen upp efter en forsande älv till första selet, Lillselet. Vattenleden och morkorna med vinterväg i sidlänt terräng och sommarstig på torr mark &mdash; det är samfärdselns urgamla system ovan vägarna. Lillselets länning vid Karatj, på den punkt där stigen tar vid, har samma läge, samfärdstekniskt sett, som en gång t.ex. Gamla Uppsala och sedan Uppsala.

Kring Lillselet breder sig fina starrängar, och på sin släta, nyslagna gräsvall ligger byn, tre små gårdar, tre flockar av hus, silvergrå, tjärbruna, gammalröda. Svalorna far ut och in under taken. Det sista höet hänger ännu i hässjorna.

Belägenheten är väsentlig i vårt lands bebyggelsehistoria: här är fiskevattnet, här finns jaktmarken runt omkring, här är det gröna land i vattenbrynet som en gång har givit underlag åt boskapsbondens hushållning i Skåne, i Mellansverige, var som helst i våra sydligare landsdelar. Där är bilden borta ur dagens verklighet, här är den levande.

Med tre betydliga forsar och ett par stora sel sänker sig Pärlälvens källflöde ett trettiotal meter mellan Peuraure och Karatj. Från sel till sel följer man sommarstigen uppåt längs flodbädden, där vattenmassorna sköljer över släta hällar, delar sig mellan flyttblock och stenmalar, brusar och dundrar mellan tysta skogsstränder. Brynen har sin karaktär av de pelarsmärta granarna. Det hela är friskt och fjärran &mdash; man tänker på Kanada.

Livslinjen i allt detta har av ålder varit och är ännu samernas vandringar, med våren från skogslandet upp genom dalen till sommarvistena vid Lastak och Mavasjaure, med höstsommaren och hösten nedåt igen, till skogen. Nu var det den 17 augusti; de allra första stänken av gult i fjällbjörkarna, av rött i myrarnas rismattor signalerade höst, och med samma mjuka självklarhet som flyttfåglarnas troppar kom fjällsamerna färdande neråt. Det var ett antal medlemmar av släkten Blind, de kom in till oss i vår kronstuga vid älven, först tysta i en liten flock innanför dörren, som seden bjuder, sedan bänkade vid kaffet, lite trötta men glada, med många goda ord. Efter kaffet kom en gengåva till oss, två stora harrar och några laxöringar, alltsammans nyfångat i älven under dagens och vandringens lopp.

Elden flammade snart i backen bakom kronstugan, getter och hundar smågrälade som vanligt, den vita natten smög in, och på renfällar, utlagda på marken, övernattade dessa naturbarn utan vidare omständigheter. Lite kallt blev det, lätt frost på efternatten, men när vi sågs på morgonen klockan halv sex sken solen redan varmt över dalen.

Efter samernas avfärd tog jag en titt på deras lägerplats; elden var uttrampad, allt rent och fint i backen. Det var en skrift med lätt hand &mdash; som en lega på marken efter skogens djur. Endast märkena efter eld talade om människor. En jämförelse med snaskig heten vid den allmänna båtlänningen strax i närheten utföll inte till vår egen &mdash; turisters och skogsbönders fördel.

Ett stycke ovanför Lillselet har samemannen Assar Blind sitt höst- och värviste. Det ligger på slät hedmark i tallskogen: ett par torvkåtor, en bod, en särskild liten kåta för getterna, ett skjul för pulkorna, några torkställningar. Allt är rent, fint och nätt på torra tallheden våra &mdash; som gluttsnäppans bo, tänker jag och jämför åter med våra egna kulturvanor.

Nära detta lappviste ligger på en storblockig kulle i skogen en gammal offerplats med en försvarlig hög av ben, mest efter renar, nu tyvärr vårdslöst kringspridda.

Denna offerplats ligger exakt i själva porten mellan sommarland och vinterland i samernas och renarnas år. Från höjden ser man Lappland i hela dess bredd: i väster och nordväst gränsfjällen, det sockertoppformade Staika, Raska, Siellapuolta, Kvikkjokkfjällen och Sarek. Den stora förbindelseleden i panoramat är vattendalen, Peuraures, älvens, de långa forsarnas, de långa selens dalföre ner mot Karatj i porten till skogslandet. Och i öster, i blått som blir moln och himmel, förtonar de tio, tolv skogsmil ögat har att vandra till östgränsen för detta Lappland.

Ett liknande perspektiv, men vidare, djupare, nästan hisnande, fick jag en dag ifjol sommar. Från Norrland kom ett ilbud: Calypso blommar. Kan du flyga hit upp?

I Odysseens första sång finns hon där på stranden, under grottans valv, en fagerlockig nymf som bedårar hjälten med kärleksfröjd och fördröjer hans färd till den dygdiga makan. Scenen är klar som en barnasjäl och oemotståndlig i sin självfallna dubbelmoral.

En orkidé har fått namn efter nymfen Calypso. Det svenska namnet är nornan. Den ensamma skärvita blomman har något av tropikernas överdåd. Men Calypso växer i Lappland, på en mossbädd i granskogen. Det är hundra mil ditupp, målet subtilt, proportionerna orimliga &mdash; just som i sagan. En jättesvala bär mig på stela vingar upp mot den stora skogen i norr.

Kursen är rakt nordlig. Över Öregrund seglar vi ut mot Bottenhavet. I öster ligger Åland tecknat in i horisonten. Det kommer en timme av rymd och hav, en blå timme. Äntligen konturer igen, Nordingrå, den höga ångermanländska kusten. Ulvöarna, Köpmanholmen &mdash; en fabrikssilhuett mot skogens horisont Stornorrland. Landning på en flygplats mitt i skogen. För tio år &mdash; ja detta är sedan var den en tallmo, en kråkrished. Det stora trafikplanet fortsätter åt norr, över kustbandet. Själva embarkerar vi ett privatplan, en liten blå fågel, och sätter kurs på Lycksele, in över skogslandet.

Här har vi nu under ögonen något hundratal kvadratmil av detta skogsland, som är en del, en liten del av jordens kanske väldigaste skogsbälte, det som över Sibirien, Ryssland, Finland sträcker sig till tundran i norr och de skandinaviska fjällen i väster. Luftfarten krymper vårt klot, ja visst. Men sant är också det motsatta &mdash;  den låter oss direkt uppfatta de väldiga måtten.

Vid min sida i kabinen sitter en son av Stornorrland, en av dem som har sin hand med i en ny skapelse. Han tolkar de skridande bilderna, pekar på det nät av vägar som idag överspänner skogsmarken. I ett enda ögonsvep ser man hur vägarna förgrenas inåt vidderna och bestryker olikfärgade ytor, kvarter av ungskog, till synes jämna och vackra, stora som rejäla jordagods i Sydsverige, och kalhyggen markerade i grått eller anlupna med grönt: det är de nya plantorna. Plantering skall det vara i stället för sådd; det förkortar omloppstiden med ett årtionde.

Det hela är ett jätteverk. Förr var det bäckar och åar, skogens flottleder, som bar klamparna ner till de stora älvarna. Med vägnätet når bilen, lastbilen, djupast in i produktionsområdet. Hästens andel i arbetet är ett första led i transporten: från växtplats till vägände. Men den andelen krymper ständigt; maskinen, traktorn kommer i stället.

De bästa sortimenten, sågtimmer och fanér, kommer aldrig i vattnet; de går per bil direkt till industrierna. Men storälvarna tar hand om massaveden. Det sker på vintern, när lastbilarna kan köra direkt ut på isen, där klamparna barkas i snabba maskiner. De flyter sedan, hoplagda i ramflottar eller dansande fritt med vår floden, till massafabrikerna vid kusten.

All denna nyttiga kunskap fick jag till livs av min kamrat i planet medan den varma junidagen med en våldsam termik liksom buffade oss underifrån och lät oss i svindlande luftgropar betänka vår plats i systemet &mdash; som tungfotade vandrare på jordytan.

Nå, tygen höll, och den stora nordiska skogen vecklade ut sina mönster i djupet. Man såg de märkvärdiga revelmyrarna med sina rissträngar i oändlig upprepning över en svart vattenyta, de ljusgröna starrvikarna mellan sjöar och gölar, skogsholmar i oändlighet, nya starrvikar och lågmarker in i en västlig horisont &mdash; just det öde land som höll på att ta loven av Linné på sommaren 1732. Här stretade han i Lycksmyren, hungrig, blöt och utmattad. Det var precis i dessa ljusa översvämmade junidygn. I reseboken säger han: &#8220;Strax efter begynte myrar, som mest stodo under vatten, dem måste vi gå en hel mil, tänk med vad möda... Sedan klockan var 6 om morgonen satte vi oss neder, vrida våra våta kläder och torkade vår kropp, fast kalla nordanvädret skadade oss så mycket på ena sidan, som elden brände på andra och myggen stucko _ad latera_.&#8221;

Det är skogslandets sommar. Och vi kan tacka för plågan. Ty Lapplands stormyrar, omöjliga att dika, det flödande vattnet, myggen i miljarder &mdash; i detta är friskheten, livsnerven, kraften till alstring. Naturen, rik i själva sin fattigdom, sätter en gräns mot oss själva och vår framfart. Skogslandet har rum för allt och alla: de jättelika grödorna av växande träd, men också urmarker bortom och utanför vårt eget. Måtten är svindlande också inåt, in i det mikrokosmos som lever i blad och vattendroppar. Här finns gömda vrår, bäckdalar med örter och ormbunkar och mygg i oändlighet åt ripornas små duniga ungar som inte gör något annat än snappar mygg i den gröna skuggan.

På en minut överflyger vi nu en terräng, där en dagsled är en mil eller två, densamma som alltid förr i &#8220;förfallstiden&#8221; med lossning och smältvatten. Kanske strövar där en samepojke på sök efter kvarglömda renar, kanske en fiskare på väg till en tjärn av de hundra. Men annars råder freden &mdash; skogslandets fågelfred som skapas av vattnet och myggen.

Vi siktar in oss på en liten ljus plätt därnere i barrmörkret &mdash; flygplatsen vid Lycksele &mdash; tar mark och fördjupar oss i skogen. Här är nu bäckdalen, en av de otaliga, en, men den utvalda.

Det antika arvet har burits genom tusen år. Det ger mytens luft kring den verklighet som nu ligger åtkomlig tack vare modern teknik. I vår bildnings bakgrund finns Odysseen men också Linné och Lindmans flora. Där läses om Calypso: &#8220;Barrskog, fuktig mark, Jämtland, Ångermanland, Västerbotten, Lappland, mycket sällsynt.&#8221; En gång tidigare i mitt liv har jag sett Calypso i blom. Det var i juni 1922, vid Akkatsfallet i Jokkmokk. Jag gick efter beskrivning: fotografen Ludvig Wästfelt, då en man i sextioårsåldern, hade sett den där en gång i sin skolpojkstid &mdash; fyrtiofem år tidigare, i gammal, orörd skog. Där stod den alltjämt i mossan.

Detta är lärorikt. Det säger något om den tidlöshet i skogsbottnen, den varaktighet i de sprödaste detaljer som våldsamt rives upp, där skogen totalavverkas och ett jättelikt modernt hygge förändrar lokalklimatet.

Det finns insikt i sådant hos den man som här sköter förvaltningen. Till heder för honom själv och det skogsbolag han tjänar har kring denna vrå i Lappland avsatts ett rejält stycke mark, där skogen får vara sig själv och sol och skugga får skifta mjukt över den urgamla mossbädden. Belöningen kommer: Där blommar Calypso. Och juni andas i skogen.

