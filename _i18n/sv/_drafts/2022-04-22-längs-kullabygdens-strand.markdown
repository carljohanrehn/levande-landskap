---
layout: post
title: Längs Kullabygdens strand
date: 2022-04-22 16:02:10
categories: skånes-kust
---

På den väldiga båge av gammal samfälld utmark och strandmark med Kullaberg i mitten, som i äldre tid kallades &#8220;Kulla fälad&#8221; har en mängd fiskelägen växt upp. Det betyder en resa utmed kusten från Hälsingborg till Ängelholm, om man vill se dessa lägen. Alla kan vi heller inte se av dem, som en gång funnits. Och de flesta av dem, som ännu är kvar, är stadda i den snabba förvandling från fiskeläge till badort, så välbekant från nästan hela Sveriges kust.

Det kan ha sitt intresse att något stanna inför vad som hänt med denna strandbebyggelse genom ett par århundraden, även om källorna ibland är sparsamma och bilden därför inte heller kan bli fullständig.

Ända fram till 1800-talets början låg utmarken till de åtta s.k. kullasocknarna Allerum, Väsby, Fleninge, Kattarp, Brunnby, Jonstorp, Farhult och Välinge som en enda stor gemenskap, vanligen kallad &#8220;Kulla fälad&#8221;. Inga utstakade och ännu mindre några hägnade gränser fanns mellan de olika socknarna. De många byarnas odlade åkermark eller vångar låg noggrant hägnade som öar i utmarken, men på den senare gick byarnas djur på gemensamt bete, &#8220;klöv om klöv&#8221;, som den gamla termen lyder. En äventyrslysten ko från Laröds by längst i söder kunde således mycket väl ta sig fram genom hela denna väldiga fälad upp till Vegeån i nordost.

<div class="row mt-3">
    <div class="col-sm mt-3 mt-md-0">
        {% include figure.html path="assets/img/möllehässle-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
    Möllehässle, en rest av den vidsträckta allmänningen Kulla fälad.
</div>

Det intressanta ur fiskelägenas synpunkt med denna stora, gemensamma utmark var, att dess långa strandlinje därmed också var en allmänning av ringa intresse för byarnas bönder. Inga praktiska hinder förelåg därför för uppkomsten av en strandbebyggelse och heller inte för strandens bebyggare att på utmarken upptaga odlingar till hjälp för uppehället. Detta är en rätt från hedenhös. Visserligen tillkom i det danska riket år 1492 en bestämmelse, att för sådan odling på utmarken krävdes samtliga jordägares samtycke, men det är lätt att föreställa sig en sådan bestämmelses ringa betydelse, då jordägarna var samtliga bönder inom Kullabygdens åtta socknar. För dem hade stranden intresse ur två synpunkter, att finna lämpliga tångtäkter och att kunna slå upp bodar och ordna båtlänningar på stranden för säsongfisket. Det var rentav en fördel för bönderna att ha bofasta fiskare i närheten. Det var då lättare att skicka drängar eller söner på partfiske tillsammans med en yrkesfiskare för gårdens behov.

Något annorlunda tedde sig förhållandena, när fiskarestugor eller hela fiskelägen kommit att ligga på feodal mark. Feodalherren hade betydligt lättare att hävda sitt krav på gottgörelse för husplats och intagor än åtta socknars bönder. Godsägarna har också på olika sätt tillvaratagit sina intressen, som vi skall se senare.

De historiska akterna för Kullabygdens fiskelägen är inte särskilt innehållsrika förrän på 1700-talet med dess skatteläggningar och markskiften. Då reste också en känd och skarpögd iakttagare, Carl von Linné, i en hästkärra utmed denna kust.

Då man far från Hälsingborg norrut längs kusten tänker man knappast på att man passerat ett gammalt fiskeläge, Pålsjö, innan vägen svänger åt höger upp genom bokskogen. Inte heller tänker man väl på att alldeles nere i vinkeln mellan vägens högersväng och stranden ligger resterna efter ett annat fiskeläge, Gravarna. Av Pålsjö finnes inte mer än stranden kvar. Modern bebyggelse har sopat undan det gamla. Man passerar sedan den vackra Pålsjö skog och kungens sommarslott Sofiero, innan man kommer in i Laröds by och Allerums socken, den sydligaste av de åtta kullasocknarna. Från höjderna vid Laröds väderkvarn ser man Sundets kustlinje, som går ganska rak förbi Domstens läge och bort till Viken, där den svänger in något mot öster och man kan se Höganäs röda fabriksskorstenar i diset under Kullaberg.

Under strandbrinken till vänster vid Laröd ligger Hittarps läge, väl undangömt från allfarsvägen och en omtyckt plats för den sortens sommarfolk, som helst söker ro och vila. Det är en ganska brant backe att ta sig nerför, innan man möter den gamla bebyggelsen. Här fanns för femtio år sedan ett tiotal fiskarehus, alla lydande under Kulla-Gunnarstorp. Nu har också åtskilliga sommargäster byggt hus här. En karta från 1738 visar sex oregelbundet liggande fiskarehus på ömse sidor om den lilla bäckens två armar med en liten ängslycka och en änghage, &#8220;som herrskapet låtit intaga av utmarken och upplåta mot årlig betalning&#8221;. Här framgår sålunda klart, hur herremännen bevakade sina intressen i jämförelse med bönderna i fråga om de frivuxna lägena på bondbyarnas strandmal. Längre upp mot den höga strandvallen låg en stor fiskedamm och Gryntemölla och nedanför den Nymölla och en mindre fiskedamm. Tydligen har den feodale ägaren utnyttjat den lilla bäcken, som givetvis också är fiskarestugornas förutsättning, både till fiskodling och till kvarndrift.

Från Hittarp leder på en karta från 1738 en väg längs den sandiga stranden till Domsten. Och texten berättar om fisket på denna kust på sin knaggliga och kärva kanslisvenska: &#8220;Fisket uti Saltsjön är väl icke så ymnigt som det förr varit, träffas dock stundom när väderleken är därtill tjänlig, att fiskarne på dessa små fiskelägen Hittarp, Norra och Södra Domsten, vilka lyda under säteriet och på dess grund belägne, att någon saltsjöfisk av torsk, makrill, piggvar, spättor och tungor samt stundom någon ål uti tvenne ålasätt vid Domsten. Också sill kan bekommas. Vad det sista slaget eller sillfångst angår, så har det i forna tider varit ymnigt men allt mer förminskats och avtagit.&#8221;

Man får veta att herrskapet på Kulla-Gunnarstorp kan tillhandla sig fisk av lägenas inbyggare, som själva har att draga försorg om sina redskap. Den grusiga och steniga bottnen tvingar fiskarna att sätta sina nät långt ute, säges det, där stormen ofta förstör dem. Sälar gör stor skada, särskilt i ålgårdarna vid Domsten. I våra dagar är det en ren sällsynthet att få se en säl i Öresund och ingen vet längre hur en ålgård sett ut.

Hittarp har inte kunnat utvecklas särskilt som fiskeläge, väl närmast därför att det aldrig fått någon hamn. En primitiv brygga förmedlar ännu kontakten med havet. Yrkesfiskarnas antal har också sjunkit i takt med att behovet av större båtar och en god hamn ökat. De större båtarna brukade man lägga för ankar i lä av Hittarps rev på den s. k. redden. De smärre båtarna halades upp på stranden. En medelålders man, som ännu sysslade lite med fiske, anmärkte år 1955 med den lokalbundnes sorg i stämman, att man i Hittarp skulle kunnat få en utmärkt hamn bakom revet, som skjuter rakt ut i havet i lägets norra del. År 1914 redovisas för Hittarp 14 yrkesfiskare och 4 med fiske som binäring. År 1930 är yrkesfiskarna 8, 1940 är de 6. År 1950 står yrkesfiskarnas kolumn tom och endast 5 personer redovisas med fiske som binäring.

År 1749, eller ett tiotal år senare än den ovan nämnda beskrivningen med karta, kom Linné från sitt kvarter i Hälsingborg &#8220;strandvägen åt Kullen&#8221;. Skifferbergen i norra kanten av staden kommer honom att utbrista: &#8220;Jag hisnar, då jag står på denna höjd och ser neder på de långa tidevarv, som förflutit liksom vågorna i Sundet, och lämnat efter sig så nästan utnötta spår av den forna världen, och som nu endast äro i stånd att viska sedan allt annat tystnat.&#8221; Vid resan genom Pålsjö skog fann Linné, &#8220;att landet var så utsirat med de skiraste lövträn, att man icke täckare kunde sig föreställa&#8221;. Linné passerade sandstensbrotten tillhörande Laröds by, där det låg rester av den sten, som en gång brutits till Kronborgs slott. Nu bröts det slipstenar eller &#8220;sänner&#8221;, som Linné återger det lokala namnet. Bönderna sålde sådana stenar ända upp i Småland. Sju år innan Linné kom denna väg berättar en skatteläggningsakt, att slipstensbrottet i strandmarken var samfällt men snart förbrukat. Linné följde strandvägen från Hittarp mot Domsten och konstaterade, att flygsanden började visa sig här. En karta från 1738 verifierar detta. Strax norr om Hittarp anges betet på stranden vara fördärvat av flygsand.

Ungefär halvvägs mellan Hittarp och Domsten har det legat ett litet fiskeläge, som i kartor och beskrivningar från 1700-talets mitt kallas Grå läge. Linné nämner det inte och en beskrivning från 1738 säger det vara &#8220;öde och alldeles ruinerat&#8221; liksom fem fiskarehus norr om Domsten, som &#8220;i pesten blivit öde&#8221;. Dessa senare hus är troligen identiska med ett annat läge, som också kallas Grå läge norr om Domsten och markeras med fyra hus på en karta år 1812, som samtidigt redovisar Domstens läge med 17 hus och det söder därom liggande Grå läge utan hustecken. Det troliga förhållandet är sålunda, att det gamla Grå läge söder om Domsten, som 1738 var öde, uppstått på nytt norr om Domsten under samma namn. Samtliga fiskelägen från Hittarp i söder till och med Grå läge i norr vid gränsen till Vikens fiskeläge och Väsby socken låg på feodal strandmark och bebyggelsen kan därför ha varit föremål för viss reglering från Kulla-Gunnarstorp.

Fiskarehusen vid Domsten ligger ganska högt i förhållande till havet och en bred gata med en rymlig torkplats till höger leder ner till hamnen. De fyra skeppen på en vindleka i en skeppares trädgård går runt, runt i den svaga vinden från havet. Hamnen är ganska primitiv och byggd så, att den ständigt sandas igen trots ofta upprepade muddringar. Det har här som på så många andra ställen varit tal om att bygga en bättre hamn. Och som vanligt har resultatet endast blivit sammanträden och utredningar. Det berättades i ortspressen från ett av de senaste sammanträdena ang. hamnar vid kusten att det lokala ombudet blev tillfrågat, hur det var med hamnproblemet i Domsten. &#8220;Där finnes inget hamnproblem längre&#8221;, blev svaret &#8220;för den siste fiskaren flyttade därifrån förra hösten.&#8221; Ännu 1950 redovisades dock 4 yrkesfiskare och 5 binäringsfiskare vid Domsten, men år 1917 var det 18 och 8.

Några år innan Linné reste genom Domsten eller 1737 fanns det fyra gatuhus i Södra Domsten, bebodda av fiskare, varav 3 gjorde ett helt och det fjärde ett halft dagsverke i veckan till Kulla-Gunnarstorp för husplatsen. Norra Domstens två fiskarehus var däremot då öde. Herrskapet odlade små abborrar och karuser och karp i en hel del dammar på utmarken bl.a. i Domstens flo, &#8220;tillika med östra trädgårdsdammen och graven kring mangården&#8221;. Man har anledning förmoda att herrskapet också väl vårdade sig om de två ålgårdarna vid Domsten. Domsten synes ha växt snabbt under 1700-talets slut och en karta från 1812 upptager inte mindre än 17 hus på ömse sidor om vägen.

Domsten synes jämte Ålabodarna mitt emot Ven vara de enda platser i Sundet, där fångst av vandringsålen med fasta fisken förekommit sedan gammal tid.

De nämnda två ålgårdarna torde ha varit av en typ med sänkbara hommor, som man känner från de öppna kusterna i Danmark. Med en stenbro på bottnen som grund var ett flätat stängsel uppsatt i vattnet till en viss höjd med en på stolpar byggd brygga ovan vattnet. Man kunde ha flera hommor utmed ett sådant stängsel. Från bryggan nedsänktes de i fiskande ställning och drogs upp, när de vittjades.

Viken är nu ett av de förnämsta sommarställena vid Sundet. Här finnes ett båtvarv och en bra hamn. Fiskeläget har växt upp i frihet på kullaböndernas stora utmark och ingen hindrade fiskarna, då de byggde sina stugor. Ingen krävde avgifter för hamnplatser och hagar. År 1698 visar katekesimilängden för Viken 52 familjer på 142 personer mellan 20 och 90 år. År 1739 visar en karta över Viken en tät bebyggelse i flera rader utmed sjön. Det är mest enstaka hus men med bestämda tendenser till tre- och fyrlängade gårdar. Lantmätaren hade också till uppgift att utröna, varför nitton stycken hus av lägets 61 nu låg i ödesmål. Förklaringen blir den, att det inträffat genom hunger och pest och man upplyser, att dessa ödehus endast haft en kålhage och ett litet åkerstycke, 1-2 kappland stort. Anledningen till rannsakningen var att Viken anslagits till majorsbostället Hjälmshult.

Vid senare markskiften blev detta förhållande att fastigheterna i Viken fått karaktär av kronofastigheter till stort gagn, då innehavarna därigenom tillerkändes äganderätt till de odlingar, som de egentligen upptagit på böndernas gemensamma utmark. De kunde till och med hindra böndernas tångtäkt inom &#8220;det för fiskeläget Viken bestämda området&#8221;. En gammal uppfattning om skillnaden mellan fäladsmark och strandmark gör sig här gällande, trots att det var omöjligt att avstänga stranden. Detta kommer på ett intressant sätt fram i ett anförande av Farhults sockens ombud vid ett sammanträde på Höganäs gästgivaregård år 1815 rörande kullasocknarnas strandmark: &#8220;Såvida icke havet kan delas, vilket med sitt fallande och stigande bestämmer arten och storleken av strandmal, så kan ej rättigheten att var som helst fritt landa, fritt hämta havets avkastning, tång och mal, fördelas på enskilda. En sådan delning skulle vara högst skadelig icke mindre för fisket än för åkerbruket, då till det senare fordras en fri och obehindrad tångavhämtning, till det förra en ohämmad frihet att med båten utgå och återkomma, uppslå kojor till fiskeredskapen, stängsel till torkande av garn varhelst tjänligt finnas kan.&#8221; Anförandet ger bilden av en sund inställning till vars och ens rätt till naturens gåvor. Samma uppfattning är ju också bakgrunden till den gamla uppfattningen om stranden som ett kungens regale. På samma sätt som Viken har också alla de andra fiskelägena på kullasocknarnas gemensamma utmark växt fram i en viss frihet där intagan så småningom blev egendom. Annorlunda var det på de ställen, där fiskelägena råkat ligga på feodal mark.

Det berättas att den förste som slog sig ner på Viken var en &#8220;kustvakt eller kustriddare&#8221;, som helt enkelt fått order att bosätta sig där. Traditionen kan vara riktig och i Väsby katekesimilängd för år 1698 nämnes en &#8220;strandrijdare Schjönbergh&#8221;.

Om Lerberget norr om Viken berättas det, att här ursprungligen uppförts 16 hus av båtsmän, som beordrats dit av Karl XII. Dessa hus låg alla med gaveln mot sjön och tre stycken finnes ännu kvar. Denna tradition stödes också av kartmaterialet. På en karta av 1759 finner man klart avgränsade 8 rutor, som betecknas &#8220;husplatser till enrolleringsbåtsmän&#8221;.

Kustvägen genom Lerberget har nu hus på bägge sidor och i norra kanten ligger ett pensionat. Enbart nere i den långa raden av hus utmed stranden äges tio av sommargäster.

Hamnfrågan är här som överallt ett givet ämne, då man i kvällningen sitter på bänken nere vid hamnpiren. Det är emellertid inte mer än fyra yrkesfiskare nu i Lerberget och sill har inte fiskats på över tio år. Det är kloka män, som anser att det enda möjliga är att hjälpligt underhålla de små lägenas hamnar, så länge det finnes äldre folk som vill fiska. Ungdomen överger fisket men kanske kommer de åter, om fisket kan göras lönande med hjälp av de nya frysmöjligheterna och centralhamnarna. Men i Lerberget är man klar över, att man rör sig i en värld, som är dömd att omvandlas. Hamnens historia är den vanliga, även om årtalen är olika på olika lägen. Ännu 1812 fanns bara en öppen strand. Så småningom tillkom ett antal stenbroar varav &#8220;Söndre bro&#8221; var den viktigaste. Till denna släpade man sten på isen under vintrarna. År 1902 med julstormen är ett förstörelsens år här liksom längs hela skånekusten. Då slogs den &#8220;intäppta&#8221; hamnen sönder, som man med möda fått färdig år 1877. Den återbyggdes dock år 1905 av en dansk entreprenör. Den nuvarande hamnen är ombyggd år 1938 med 90 % i statsanslag.

Man har en gammal hamnordning och Lerbergets karaktär av både bondby och fiskeläge skymtar däri, att man har både byfogde och hamnfogde.

Det har också byggts fartyg här och det berättas att Lars Pålsson (&#8220;Lerbergakungen&#8221;) bland annat byggde två stora fartyg mitt för hamnen. Från Lerberget leder vägen vidare till Höganäs som nu är stad och en växande industriort. Hamnen tillhör Höganäs-Billesholms A.B. och fisket är ringa. En trålare hade dock ännu år 1955 sin station i Höganäs. Annars fiskas det mest lite torsk, dörjas lite makrill och en och annan har väl också kvar &#8220;sillanäringar&#8221;.

Norr om Höganäs går kustvägen längs stranden ända fram till parklandskapet kring Gyllenstiernornas Krapperup. Det finnes vackra, furuplanterade sandmarker utmed havet, innan man når Nyhamnsläge. Redan vid 1700 talets början hade Bräcke by sillfiskeplats vid Nyhamn, där det nu inte finnes mer än ett par yrkesfiskare och ett tiotal, som har fisket till binäring. Då Linnerhielm reste här förbi år 1803 var Nyhamn &#8220;ett stort fiskeläge, där en otrolig mängd sillgarn i flera rader hängde till tork&#8221;. Nyhamn har fortfarande ålderman tillsammans med Bräcke by och har aldrig utsöndrats som en särskild enhet från byns ägor. Vid laga skifte år 1831 finner man en primitiv stenbro ut i sjön till skydd mot båtarna och ett tjugutal oregelbundet grupperade hus utmed stranden.

<div class="row mt-3">
    <div class="col-sm mt-3 mt-md-0">
        {% include figure.html path="assets/img/130-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
    Krapperups slott, en av Skånes äldsta sätesgårdar.
</div>

Innan man når Krapperup stiger terrängen i mjuka linjer och Krapperups egen hamn, Lerhamn, gömmer sig nedanför strandbrinken, där också järnvägen mellan Höganäs och Mölle går fram. Lerhamn lyder helt under Krapperup och man kan numera inte tala om något yrkesfiske. Hamnpiren har kvar sin gamla träskoning och läget verkar mer än de flesta en plats, som bara lever om sommaren.

Mölle fiskeläge fann Linnerhielm år 1803 ha &#8220;utseende av en liten stad&#8221;. En karta från 1820 visar också ett trettiotal hus, tätt sammangyttrade och tydligen ganska regelbundet lagda med gavlarna mot sjön. En lång pir skyddade hamnen i sydväst och en kortare bro var utbyggd mitt i hamnen. I senare tid har den nya bebyggelsen, som mera hör samman med badorten Mölle än med fiskeläget, klättrat högt upp på höjderna nordost om hamnen.

Mölle var i äldre tid ett betydande fiskeläge och här ilandfördes den mesta av den berömda &#8220;kullasillen&#8221;, oumbärlig för bondehushållet i stora delar av Skåne. Linnerhielm omtalar, att sillen hämtades av långväga allmoge, ända från Göinge härad. Ännu mot slutet av 1800-talet kom &#8220;sillaäckor&#8221;, bestående av alla bönderna i en by, från Skånes mitt till Mölle för att hämta sill till nedsaltning för vintern. Man for tillsammans för att lättare kunna freda sig för stigmännen i de täta skogar man hade att fara igenom. Vanligen fick den bonde köra före, som hade de vildaste hästarna, vana att bita och sparka. Det berättades ännu för ett tjugutal år sedan om sådana sillaäckor till Kullen. Bönderna stannade på läget så länge fodret räckte för att passa på om priserna skulle sjunka. Men det hände ofta, att man måste betala mer för sillen sista dagen än vad man hade behövt betala den första. Under de veckor sillfångsten pågick, hölls vid 1800-talets början predikan en gång i veckan på vart och ett av lägena Mölle, Arild och Nyhamn. Det var, säger Linnerhielm, för att de inte skulle sakna gudstjänst, då fisket gjorde, att de inte kunde hinna till kyrkan. Prästen uppmanade dem till tacksamhet för den högstes välsignelse, men han tillsåg också, att den vederbörliga välsignelsen till prästen, eller tiondet med 2 sillar på valen, erlades riktigt.

Fiskarna på Mölle och Arilds lägen hade emellertid inte bara tiondet till prästen att tänka på. Marken lydde under Krapperup och frälsemännen bevakade sina rättigheter bättre än bondbyarna. &#8220;Vad fiskeriet angår&#8221;, säger en lantmäterihandling från år 1718, &#8220;så är härtill tvänne fiskeläge, kallas Mölle och Arilds läger, varav possessoren haver sin 40:de eller 50:de del av sillen som fångas samt dagsverken av vart fiskarehus.&#8221; Detta gällde de på läget bofasta fiskarna. Men byar runtom Arild och Mölle hade sina säsongfisken och sina egna båtar i läget, tydligen utan någon särskild avgift.

Den gamla hamnen i Mölle byggdes om år 1883 av hamningenjör Gagner och sedan dess har man protokollsböcker och räkenskapsböcker. Om det finnes några handlingar före den tiden är oklart, men som ett minne av ännu äldre hamnförhållanden finnes det märkligt nog ännu kvar sju stenkåser utmed norra sidan. De kallas &#8220;Norre kåser&#8221; och namnen på dem lever ännu kvar: Nils Bögas, Anders Bögas, Petter Jepps, Petter Gunnarssons, Nyborgs, Göstas och Nils Ols kås. Namnen torde stamma från ganska olika tider. Mölle hamn ombyggdes åren 1905-1907 till det utseende i stort sett, som den nu har.

Fiskarnas antal har minskat här som överallt. År 1917 fanns det 55 yrkesfiskare och 18 med fiske som binäring, 1930 var det 15 resp. 6, 1940 12 resp. 14 och 1950 11 resp. 10.

Man kunde naturligtvis skriva en bok om vart och ett av de skånska fiskelägena, men här gäller det ju närmast att helt kort ge en glimt av dem vid en resa utmed kusten. Arild hör kanske särskilt till de lägen, som lätt nog skulle kunna lämna stoff till en hel bok, inte minst genom den roll platsen spelat för det slutande 1800-talets konstnärer och författare. Det har nämnts som en parallell till Skagens betydelse för danska konstnärer.

Arild är ett gammalt fiskeläge. Liksom i Falsterbo och Barsebäck hade ärkebiskopsstolen i Lund fiskerätt där &#8220;i Hellige Arvidts leye&#8221;, och kapellet stammar från 1100-talet. Liksom Mölle kom det sedan att lyda under Krapperup. I handlingar från 1700-talets början nämnes, att fiskarna i Arild liksom i Mölle lämnade 1/40 eller 1/50 del av sillen till Krapperup jämte dagsverken och att de kringliggande bondbyarna också fiskade i Arild.

<div class="row mt-3">
    <div class="col-sm mt-3 mt-md-0">
        {% include figure.html path="assets/img/131-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
    Arilds kapell är en kyrkobyggnad i Arild, uppförd på 1300- eller 1400-talet. 
</div>

Arild hör till de fiskelägen, där fiskarebefolkningen ökat, trots att det är en av de mest omtyckta platserna för sommarfolk. Detta är ju märkligt, men yrkesfiskarnas antal var år 1930 11, år 1940 15 och 1950 21 stycken. Båtarnas värde har stigit från 9.400 kr. år 1930 till över 50.000 kr. år 1950.

Sin verkliga storhetstid hade väl denna vackra plats på Kullens nordsida under 1880- och 90-talen och namnet bär ännu en viss klang från den tiden. Gustaf Rydberg och Alfred Wahlberg var tidiga gäster. Andra kom senare, målarna Georg von Rosen, Gustaf Cederström, Carl Skånberg, Nils Kreuger, af Sillén, Justus Lundegård, Richard Berg, Natanael Beskow, Olof Krumlinde, Vilhelm von Gegerfelt m.fl. och deras dukar gjorde Arild känt i hela den fina världen. Gustaf af Geijerstam skrev &#8220;Karin Brandts dotter&#8221; i Arild och andra författaregäster där var A.U. Bååth, C.D. af Wirsen, Axel Lundegård m.fl. Dansken Viggo Pedersen hade en målareskola i Arild och även efter sekelskiftet har skånemålarna gärna sökt sig dit.

Far man från Arild tillbaka till huvudvägen och letar upp första avtagsväg ner mot stranden igen, kommer man förbi systrarna Lundgrens nu så bekanta kaffestuga och sedan nerför den skarpa strandbrinken till Skärets fiskeläge. Redan de första åren på 1700-talet nämnes Skäret som fiskeplats och båthamn för Fälastorp och Bölsåkra byar, men den samlade, fasta bebyggelsen nere längs stranden torde inte vara ens hundra år gammal. Hamnen i Skäret har länge varit usel och utsatt för tångdrift. Inte blev det heller bättre, då man för omkring tio år sen fick hamnen förbättrad. Då jag en sommardag år 1955 besökte Skäret, var hamnen alldeles fylld av sur, jäsande tång. Det är egentligen förunderligt, hur svårt det är för våra hamnbyggare att veta, hur en hamn fungerar, innan den är byggd. Och sedan är det som regel försent. Man kan stapla exempel på dåliga och ibland också dyra hamnar utmed våra kuster. Var felet ligger är svårt att säga. Kanske är problemet ofta olösligt, men ibland har man nog en känsla av, att konstruktörens skrivbord spelat för stor roll och hänsyn till kustbefolkningens praktiska erfarenhet för liten.

En trevlig sed har tagit form här på Skäret. Om Skäret eller Svanshall varit först, därom råder visst olika meningar &mdash; som sig bör &mdash; mellan Skäret och Svanshall. Men på båda ställena har man vid midsommartid hamnfester, där även sommargäster får tillfälle att vara generösa till lägets fromma. Hamnfesterna i fiskelägena och blomningsfesterna i fruktbygderna är nya bidrag till årets festkalender, som man hälsar med glädje. På Skäret fanns det år 1950 10 yrkesfiskare och lika många, som sysslade med fiske vid sidan om annat, men det har nog gått lite tillbaka sedan dess. Kanske var Skäret det sista fiskeläget på denna kust, som använde de gamla ålhommorna med fiskhus av sprötar. År 1938 kom en sådan från Skäret till Nordiska Museets samlingar.

Även öster om Skäret går bilvägen en bit från kusten och uppe på åsen, där man ofta mellan talldungarna kan se Skäldervikens stora spegel. Här ligger Bökebäck så väl dolt nedanför strandbrinken, att man har svårt att hitta dit ner. Vägen är smal och stenig och det angår inga andra än bönderna i Tranekärrs by, som fortfarande har sin fiskeplats och båthamn i Bökebäck. Detta hade de bevisligen enligt en lantmäteriakt redan 1705 och säkerligen mycket tidigare. Bökebäck ger en bild av de äldre förhållanden som rådde vid stranden, innan bofasta fiskare slog sig ner där och bönderna bara hade sina bodar och sina båtplatser där för säsongfisket. Hamnen är nu skyddad av en svängd stenpir. Den är trång och ofullkomlig men den är byggd strax efter första världskriget av bönderna själva och utan hjälp av staten. Man samlade själv ihop 100 kr., man fick 200 kr. av kommunen och så sände man ut en tiggelista. Hamnen fick bli efter resultatet, men den har bättrats på då och då. Sista gången lagades pirhuvudet år 1932 och årtalet är till åminnelse inristat i betongen. På en karta från 1759 ser man sju primitiva kåser inskurna i strandmalen och inget som helst skydd av någon utlagd stenbro eller pir. I beskrivningen heter det &#8220;Bökebäcks mal med alla dess kosor&#8221;.

En ofullkomlig väg men med ordentligt upplagda kanter följer stranden. Den ger ett egendomligt intryck av en gammal nersliten färdväg och i själva verket är det också så. Den återfinnes på en karta av år 1705, där en gren går mot Krapperup och en annan mindre anges vara &#8220;gammal farväg till Arfwids fijskare läije, löper i väster&#8221;. Det var också denna väg Linné färdades då han år 1749 var på väg från Kulla lykta mot Ängelholm genom Jonstorps kyrkby.

Bökebäck är en idyll där ingen utveckling skett sedan det gamla bondefiskets stadium. Det ligger också alltjämt oavsöndrat som böndernas egen fiskeplats och på deras gamla utmark.

Denna gamla fäladsmark mellan Kullen och Vegeån upphör aldrig att fängsla en, närhelst man färdas igenom den. Som i mitten av augusti, då jag sist kom där. Epilobiums flammor hade nästan slutat att glöda och vinkade i stället med sina eleganta spiralrullade, ulliga fröskidor. Men ljungen stod i sin vackraste blomning över alla hällmarkerna mellan vägen och stranden. Om man söker sig ner nedanför ljungens släta matta, där vätan är rikare innanför själva strandmalen, finner man den drömska klockljungen i stora tuvor. Men den har i augusti redan ett stänk av förgängelse i sina rosenröda kalkar. Den är tidigare än den vanliga ljungen.

Överallt längs stengärdesgårdarna på denna utmark klänger björnbärssnåren. De vita blommorna finnes nu endast stänkvis på skuggiga ställen. Åt solsidan hänger redan klasar av bruna bär med toppbären i djupaste svart. Man minnes Sten Selanders lovsång till björnbären på Hallands Väderö, medan de allra mognaste får läska strupen. Jag kan aldrig låta bli att ta mig ut till själva strandsvallet, då jag färdas här nära havet. Kusten här längs hela Kullabergs nordsida har en kant av röd och svart granit längst ute vid havet, som ibland ger klippor, ibland endast en småtrasig stenskoning vid vattenbrynet.

Den förkastning som en gång i detta lands geologiska morgonväkt bildade Skälderviken ställde stenens linjer på kant snett ner i sjön. Och isen och vattnet har sprängt sönder graniten, så att den ibland får basaltens pelarbyggnad.

Jag drar mej ut mot vattnet, där två svarta klippor riktar en tång ut mot sjön. Mellan dem har sjöhävningen sitt eget kluckande och sugande ljud. Grön silketång slammar fram och tillbaka med vattenrullningen. Snäckor har satt sig fast på klippsidorna och hämtar sin näring lätt, då vattnet svallar fram och tillbaka. En smal springa mellan klipporna fylles med vatten varje gång en svallvåg slår in. Sedan rinner vattnet ut över en tunnel, så snart vågen går tillbaka. På tröskeln sitter tätt med snäckor. Här är tydligen en alldeles särskilt lämplig plats för näringsförsörjningen. Ute längs stranden ligger flockar av ejder och sjöorre och smågurglar under sökande efter maten. Fiskmåsen dekorerar det blå vattnet med sina vita fläckar. Över Bjäre-landet kommer ljuset igen efter en gråblå regnby, som nu vandrar vidare upp längs Hallands kust.

Man återvänder alltid från en sådan utflykt, där jorden möter havet, med sinnet fyllt av stilla jubel över att finnas till.

Nästa läge där bilvägen skär nära ner till sjön, Svanshall, är annorlunda än det nyss lämnade Bökebäck. Här är liv och rörelse och mellan 1930 och 1950 har yrkesfiskarna ökat från 7 till 15 och binäringsfiskarna från 3 till 10. Man tävlar med Skäret i fina hamnfester och man har till skillnad från Skäret en bra hamn, förbättrad så sent som 1957, och två tunnland till hamnområdet är friköpt för 25 öre kvadratmetern. Hamnfesterna har de sista åren haft till ändamål att skaffa en inseglingsfyr till hamnen. De går under den vänliga devisen: &#8220;De här är avgiftsfritt, men lägg en krona i kaggen.&#8221; Man gör propagandaturer med hamnens båtar. Man har folkdans och kappsegling, man visar, hur dykare går ner, och ett år lyckades man få tag på en äkta rys, som svarade för den musikaliska underhållningen.

Just där vägen leder ner mot lågläntare mark och man mister känningen med Kullabergs östra utlöpare, gömmer sig det lilla Rekekroken i lummig grönska. Det är inte många hus här. Endast två man sysslar med bottengarnsfiske. En lång pir leder ut från den grunda stranden men den ger inget skydd för båtar vid hårt väder. Den verkar ganska ändamålslös, men långt ute, där vattnet är något så när djupt, står en hög ställning med en rulle. Det är en lokal uppfinning för att ta upp de tunga bottengarnen ur båtarna, men den tycks inte ha slagit igenom på andra håll. I östra kanten av Rekekroken ligger i en lummig trädgård en röd tegelvilla med en gås till väderflöjel. Det är Edvard Perssons &#8220;Gåsabo&#8221;. Här levde denna frodiga skånska skämtare med det goda hjärtat sina sista år. Här kunde han se solen gå upp över den grunda viken i öster men träden skyddade Gåsabo från den hårda nordvästen ute från Kattegatt.

Från Rekekroken svänger vägen rakt i söder genom Jonstorps kyrkby, tills man vid passerandet av Tunneberga gamla gästgivaregård och bro över Gislövsån kan se ut över vida sankmarker och därutanför den grunda bukt av Skälderviken, som av gammal kallats Halsahamn. Grundgående fartyg torde också här i äldre tid ha kunnat ligga i lä för nordvästen bakom Jonstorps udde. Vägen går över ett magert lågland ungefär en kilometer från sjön men hela tiden med fri utsikt till vattnet. Byarnas djur betar ute längs havet. Man passerar Farhults kyrkby och många gårdar med väl bibehållet korsvirke med fyllning av rött tegel och ibland rentav den vitmenade leran. Trätimran är vanligen röd men i enstaka fall kan man också få se den äldre, tjärade timran.

Något mer än en kilometer från vägen ute på den öppna stranden ligger fiskeläget Sjöma. Namnet säger ju en del om den omgivande terrängen. Det är ingen gammal fiskeplats och den gemensamma redskaps- och arbetsboden byggdes troligen på 1860-talet, då fisket fick en viss omfattning här. Man byggde så småningom en enkel hamn och längs stranden låg en tid elva fiskarehus och två stycken längre upp i land. Det fanns förr två stora, öppna båtar, som fiskade. De rodde ofta de två milen ner till Kullen och låg inte sällan över i bodar i Arild, Torekov eller på Hallands Väderö. Både bosättningen och fisket är nu på tillbakagång och åtskilliga hus nere vid hamnen har rivits.

Utmed hela denna kust har bönderna av ålder endast haft lite strandfiske. &#8220;Ingen fiskeredskap. Det är ringa och gall strand&#8221; (Norra och södra Häljaröd år 1703), &#8220;under tiden fångas flundror och små laxöringar&#8221; (Farhult år 1704), ungefär så låter det i skatteläggningsakterna. Strandfisket har väl svängt upp och ner allteftersom andra sysselsättningar, främst jordbruket, haft dåliga eller goda tider. Något har väl också inbyggarna på denna strand kunnat tjäna på strandade fartyg. Sedan Sjöma hamn tillkommit på 1860-talet, finner vi också ett bärgningskompani organiserat för Jonstorps och Farhults socknars strand, med ordentliga stadgar, som också inskrevs i häradets dombok. Inga äldre handlingar än från 1881 är bevarade på platsen men stadgarna vittnar om ordning och samhörighet både i skyldigheter och förmåner. &#8220;Sjömas hamn och den s.k. fiskebroen&#8221; har man särskilda omsorger om och bron har hel lott vid strandning. Alla innebyggare längs stranden hade rätt att deltaga i bärgning av strandat gods. Den som var sexton år fick halv lott och tjugo år gav full lott. Änkor som inte kunde deltaga i arbetet fick i alla fall en fjärdedels lott vid strandning. Bärgningskompaniet var organiserat med fem åldermän från var och en av de ingående byarna och i spetsen för det hela stod en förman, som naturligtvis var en av de mera betrodda sjökaptenerna på kusten.

På västra sidan av Vegeån, som är gräns mellan Malmöhus och Kristianstads län finnes också lite strandfiske. En träbrygga leder ut i den vassrika stranden och under ett enkelt skyddstak hänger tågvirke och redskap. Ända sedan 1940-talet finnes också tre bottengarn i Utvälinge och det redovisas år 1950 tre yrkesfiskare och 6 binäringsfiskare.

Mellan Vegeholm och Ängelholm far man över sandmarker, som nu delvis täckes av högvuxen furuskog.

Ängelholm själv är en leende grön sommarstad med Rönneå ringlande mellan djupt nerskurna stränder. Den hotas inte längre av flygsanden, sedan väl uppvuxna furuskogar skyddar både i väster mot havets dyner och i nordost mot de sandiga kullarna där.

