---
layout: post
title: Iter Dalekarlicum
date: 2022-08-24 17:13:16
tags: 
  - Dalarna
categories: 
  - Gammalsverige
---

Redan i maj flyttade hushållet, hela familjen med barn och djur, till dessa hemfäbodar, som helt i överensstämmelse med Linnés skildring på sitt sätt var byar i miniatyr, försedda med nästan alla de hus för olika ändamål, som fanns i hembyarna. Varje familj eller delägare i bodlaget hade alltså här sin egen stuga och ladugård, sina härbren och så vidare. Vid hemfäbodarna stannade man, tills det kring midsommar var tid för flyttningen uppåt skogen till långfäbodarna. Däruppe vistades vallhjonen, fäbodflickorna, sedan under sommaren med korna. På hösten uppehöll sig hela familjen återigen en tid vid hemfäbodarna.

Det är i första rummet sådana hemfäbodar, som i hundratals fall har vuxit ut till verkliga gårdar och byar, bebodda även vintertid. I denna företeelse skönjer man bebyggelsens utvecklingsgång in över skogsvidderna. Det sägs, att Bjursås i sin begynnelse var en fäbod bygd till Ål, den präktiga sockenbygden kring Österdalälven ovan Gagnef. Ål i sin tur var dotterbygd åt Gagnef.

<div class="row mt-3">
    <div class="col-sm mt-3 mt-md-0">
        {% include figure.html path="assets/img/djurås-älvmötet-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
     Dalälven: älvmötet i Djurås, Gagnef.
</div>

<div class="row mt-3">
    <div class="col-sm mt-3 mt-md-0">
        {% include figure.html path="assets/img/predikstolen-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
     Utsikt från "Predikstolen" mot öst. Vattendraget är sjön Saxdalen..
</div>

I ett sådant förlopp tecknar sig alltså en liten del av den långa odlingshistorien. Vi befann oss för ögonblicket långt ovanför Gagnef och Ål, ovan Bjursås, högt i skogen vid Faxbergs fäbodar, på bygdens översta gräns. Här fullbordas i nutiden samma förlopp: fäbodåldern tar slut, och Faxberg förvandlas till gårdar i skogen. En familj från Bjursås flyttar alltjämt hit med sina djur till sommaren, men grannfamiljen bor här året om. Övergången är mjuk som ett led i naturens eget växande. Det hela ger oss en bild av tusenårigt mänskligt arbete i det stora skogslandet.

<div class="row mt-3">
    <div class="col-sm mt-3 mt-md-0">
        {% include figure.html path="assets/img/bastberget-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
     Bastbergets fäbodar i Gagnef.
</div>

<div class="row mt-3">
    <div class="col-sm mt-3 mt-md-0">
        {% include figure.html path="assets/img/tansvägga-10-wtrpxl.jpg" class="img-fluid rounded z-depth-1" %}
    </div>
</div>
<div class="caption">
     "Tannsvägga" och vy mot syd.
</div>

Kring husen och ner över sluttningen sträcker sig en stor vacker slåtteräng, ett änge eller slogänge som det heter på ortens språk, med naturlig örtrik gräsmark under björkar, rönnar och häggar. Träd och buskar står glest, så att solskenet spelar över den gröna ängsmattan, som bär tydliga spår av liens arbete; inga tovor av fjolårsgräs, inget busksly utan rent och fint. Det hela på minner om en trädgård, ett intryck, som förstärkes, när man här och där i ängen finner unga, lovande äppelträd; de är ympade på rönnar.

Dalfolkets _änge_ är samma ord och betecknar samma nyttighet som på Gotland; det är neutrum här som där: man säger _ett_ änge, i bestämd form änget, och ordets böjning är alltigenom densamma som i andra liknande ord, t. ex. spänne, tryne; pluralis alltså ängen, ängena. Likheten med gutarnas änge är lätt att se. Mer än i själva artbeståndet &mdash; de ädla lövträden saknas ju här liksom slån, hagtorn och mycket annat &mdash; framträder den i utformningen, grupperingen, det skulpturala. Den släta gräs- och örtmattan, det trädgårds- eller parklika draget med glesställda träd och avrundade buskpartier, allt detta känns igen från Gotland eller Sydsmåland.

